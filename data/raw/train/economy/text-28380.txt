
Հայաստանում պայթեց ևս մեկ տնտեսական փուչիկ: «Սքայ Նետ» ավիաընկերության՝ մարտի կեսերին նախատեսված առաջին չվերթներն անորոշ ժամանակով հետաձգվել են: Այս մասին tert.am-ին ասել է ավիաընկերության տնօրեն Գրիգորի Վարդանյանը: «Հիմա հարցը նոր Կառավարության ենթակայության տակ է, եթե միջոցներ հայթայթենք, կարող ենք աշխատել, առայժ միջոցներ չունենք»,-ասել է նա։


Հիշեցնենք, որ դեռ 2013 թ. հունվարին ավիաընկերության տնօրեն Գրիգորի Վարդանյանը հայտարարել էր. «որ ընկերությունը կիրականացնի ներքին թռիչքներ և դրա համար ձեռք է բերել մեկ ինքնաթիռ։ Մոտ ապագայում ավիաընկերությունը կիրականացնի ուղեւորափոխադրումներ Երևան-Կապան-Երևան, Երևան-Գորիս-Երևան, Երևան-Ստեփանավան-Երևան, ինչպես նաև այլ ուղղություններով՝ ՀՀ տարածքում առկա օդանավակայանների վերանորոգման դեպքում»։


Այժմ պարզվում է, որ պատճառը ոչ թե օդանավակայանների վերանորոգումն է, այլ ինքնաթիռի անսարքությունը, կամ ֆինանսների բացակայությունը:


Դեռ նոյեմբերին, երբ հայտարարվեց ներքին չվերթներ իրականացնելու մտադրության մասին, Հայաստանի ավիացիային և տնտեսությանը ծանոթ մասնագետներ հայտնել էին, որ Հայաստանում ներքին չվերթներ իրականացնելը իրատեսական չի նախ՝ օդանավակայանների բացակայության և հետո էլ՝ տնտեսապես ձեռնտու չլինելու պատճառով: Անցավ մի քանի ամիս և պարզվեց, որ իսկապես ներքին չվերթներ Հայաստանում չեն իրականացվի:


Նշենք նաև, որ այս ավիացիոն նախագիծը շատ նման է Հայաստանի իշխանությունների մի շարք այլ բլեֆների, օրինակ՝ նոր ատոմակայանի կառուցմանը, Իրան-Հայաստան երկաթուղուն, հյուսիս-հարավ ավտոմայրուղու ամբողջական կառուցմանը, Դիլիջանը միջազգային ֆինանստական կենտրոն դարձնելուն և այսպես շարունակ: Այս նախագիծը ունի միայն մեկ առանձնահատկություն. սրա անիրագործելիությունը շատ շուտ պարզվեց:
