
Հայաստանում էլեկտրաէներգիայի սակագնի բարձրացման հավանականությունը մեծանում է ոչ միայն ՀԷՑ-ի հայտի, այլեւ համակարգում գործող այլ խոշոր կազմակերպությունների՝ Բարձրավոլտ էլեկտրացանցերի, Ատոմակայանի, Հրազդանի ՋԷԿ-ի ներկայացրած հայտերի հիման վրա, լրագրողների հետ զրույցում ասաց տնտեսագետ, Հայ ազգային կոնգրեսի անդամ Վահագն Խաչատրյանը:


Նա նշեց, որ թեեւ հիմնականում էլեկտրաէներգիայի թանկացման հեռանկարի քննարկումների ժամանակ նշվում է ՀԷՑ-ի անունը, այլ կազմակերպությունների հայտերում էլ բավական  խնդրահարույց կետեր կան:


Տնտեսագետի խոսքով՝ Բարձրավոլտ էլեկտրացանցը, որն, ի տարբերություն ՀԷՑ-ի, ՀՀ սեփականություն է, եւ որն էլեկտրաէներգիան արտադրողներից հասցնում է ՀԷՑ, իր ծառայության դիմաց վարձատրությունը երկու անգամ բարձրացնելու հայտ է ներկայացրել:


«Սակագնային քաղաքականության մեջ կարծես թե վերադառնում ենք Սովետական Միություն, որտեղ սակագնի հաշվարկման ծախսային մեթոդիկան էր գործում, ըստ որի՝ տարվա ընթացքում ձեր արած բոլոր ծախսերը հիմք են դառնում: Այս մեթոդաբանությունից ելնելով՝ ծախսերը պակասեցնելու համար որեւիցե խթանիչ հանգամանք չկար, որովհետեւ եթե ծախսերը պակասեցնեիք, հաջորդ տարի սակագինը կիջեցնեին, այսինքն՝ դուք ինքներդ ձեզ վնաս կտայիք», - նշեց Խաչատրյանը:


Միեւնույն ժամանակ, նրա խոսքով, ԽՍՀՄ տարիներին հաշվի էին առնում նաեւ քաղաքացիների գնողունակությունը, եւ եթե որոշեին, որ էլեկտրաէներգիայի սակագինը պետք է  բարձրացնել,  համապատասխանաբար բարձրացնում էին նաեւ աշխատավարձերը, այլ ոլորտներում նվազեցնում էին ծառայությունների գները՝ այդպիսով պահպանելով համամասնությունը:


«Մեզ մոտ, թեեւ սակագինը պետք է ձեւավորի շուկան, սակայն տվյալ դեպքում, քանի որ ոլորտը մենաշնորհային է, սակագինը որոշելիս պետք է հաշվի առնել  նաեւ քաղաքացու հնարավորությունները: Իշխանությունները հաճախ ասում են, թե գազն ու հոսանքը մեզ մոտ ամենաէժանն են՝ առանց ասելու, թե ում հետ համեմատած: Ենթադրենք, Դանիայի, Շվեդիայի կամ Գերմանիայի համեմատ էժան է (բացարձակ թվերով), բայց երբ փորձում ենք համեմատել գնողունակությունը հաշվի առնելով, թե որքան էլեկտրաէներգիա կարելի է գնել միջին աշխատավարձով, պարզվում է, որ մենք նախավերջին տեղում ենք, մեզանից հետո միայն Մոլդովան է: Միջին աշխատավարձով Հայաստանում կարելի է գնել 3300 կվտ/Ժ էներգիա: Մինչդեռ երեք տարի առաջ կարելի էր գնել 3700 կվտ/Ժ», - նշեց տնտեսագետը:  


Նրա խոսքով, Բարձրավոլտ էլեկլտրացանցերը, հայտ ներկայացնելուց առաջ, պետք է բիզնես պլան ներկայացներ՝ արդյո՞ք մեկ կվտ/ժամը 58 դրամ դարձնելու դեպքում իր վիճակը կլավանա: Ըստ Խաչատրյանի՝ վերջին երեք տարվա փորձը ցույց է տալիս, որ ինչքան հոսանքը թանկանում է, այնքան մարդկանց գնողունակությունը նվազում է, եւ զուգահեռ նվազում է սպառումը, ինչը բարդացնում է արտադրողի եւ բարձրավոլտ բաշխիչ ցանցի վիճակը:


Մյուս կողմից, նրա խոսքով, Բարձրավոլտն ուզում է, ապրելով աղքատ Հայաստանում, ունենալ մի համակարգ, որտեղ պետք է 100 միլիոն դրամ ծախսվի իր աշխատակիցների պարտադիր առողջապահական ապահովագրության համար, 40 մլն՝ դեռատիզացիոն աշխատանքների համար եւ այլն:


Տնտեսագետի խոսքով, հայտում ներառված ծախսերը իդեալական պահանջների համապատասխան են ներկայացվել: Բայց նույն տրամաբանությամբ, ըստ նրա, քաղաքացիներն էլ պետք է պահանջեն իդեալական կենսապայմանններ, որտեղ նվազագույն աշխատավարձը ոչ թե 50 հազար դրամ է, այլ առնվազն նվազագույն սպառողական  զամբյուղի չափով՝ 110 հազար դրամ:


Ըստ Վահագն Խաչատրյանի՝ սակագնի թանկացման հայտի մեջ լուրջ տեղ են զբաղեցնում նաեւ հայ-իրանական գազամուղի (որը Բարձրավոլտ էլեկտրացանցերի սեփականությունն է) պահպանման ծախսերը, ինչպես նաեւ՝ Հայաստանից Իրան էլեկտրաէներգիա տեղափոխող ենթակառուցվածք ստեղծելու ծախսերը՝ 5 մլրդ 450 միլիոն դրամ: Տնտեսագետի մոտ հարց է առաջանում՝ ինչու՞ պետք է Իրանին վաճառվող հոսանքի տեղափոխման ծախսերը, մատակարարվող հոսանքի գնի մեջ ներառվելու փոխարեն՝  վճարեն Հայաստանում էլեկտրաէներգիա սպառողները:


Բացի այս ամենից, նաեւ աշխատավարձերը բարձրացնելու  հայտեր են ներկայացվել: «Ընդհանրապես, էներգետիկայի բնագավառում աշխատավարձերը միջինն ավելի բարձր են եղել մյուս ոլորտների միջին աշխատավարձերից: Ներկայումս միջին աշխատավարձը 220 հազար դրամ է՝ ընդհանուր ՀՀ-ում՝ 170 հազար: Հիմա Բարձրավոլտ էլեկտրացանցերում ուզում են բարձրացնել մինչեւ 240 հազար, ատոմակայանում՝ մինչեւ 260 հազար, ինչը նույնպես հիմնավորված չէ»,- նշեց Վահագն Խաչատրյանը:  


Նա հավելեց նաեւ, որ հիմնականում բոլոր այն խնդիրները, որ կան ՀԷՑ-ի հետ կապված, նույնը կա նաեւ համակարգի մնացած ձեռնարկություններում: «Կարծես թե հայտը կազմող բոլոր կազմակերպությունները պայմանավորվածություն ունեն՝ բոլոր հնարավոր ծախսերը ներառել հայտի մեջ», - ասաց տնտեսագետը:


 
