
Եվրասիական տնտեսական միությունը մտադիր է հրաժարվել դոլարից ու եվրոյից: ՌԴ Դաշնության խորհրդում և Պետդումայում պաշտպանել են ռուբլու, թենգեի և դրամի կիրառմամբ միասնական վճարային տարածության գաղափարը:


Ինչպես պարզել է «Իզվեստիան», ԵԱՏՄ տարածքում (Ռուսաստան, Բելառուս, Ղազախստան և Հայաստասն) կարող են արգելվել դոլարով ու եվրոյով գործառնությունները երկրների միջև: Միայն ազգային արժույթներով (ռուբլի, բելառուսական ռուբլի, թենգե և դրամ) հաշվարկների անցումը պետք է տեղի ունենա 2025-2030  թվականներին: Այդպիսի առաջարկություն է ներառում ԵԱՏՄ տարածքում վճարային համակարգերի զարգացման հայեցակարգի նախագիծը, «Իզվեստիային» հաղորդել  է Ազգային վճարային խորհրդի տնօրենների խորհրդի նախագահ, Ռուսաստանի արդյունաբերողների և գործարարների միության փոխնախագահ Ալեքսանդր Մուռիչևը: Կազանում ԵԱՏՄ վճարային համակարգերի ենթակառուցվածքի զարգացմանը նվիրված խորհրդակցությունում նա ներկայացրել է իր առաջարկության մանրամասները: Ինչպես ասել է Մուռիչևը, հայեցակարգը ենթադրում է մասնակից երկրների ընդհանուր վճարային համակարգի ենթակառուցվածքի ստեղծում, որը թույլ կտա վճարումներ իրականացնել` հաշվի առնելով ազգային քարտային համակարգերի համատեղելիությունը: Փաստաթղթում նաև առաջարկվում է հրաժարվել դոլարի և եվրոյի շրջանառությունից ԵԱՏՄ տարածքում:


Հիշեցնենք, որ դեկտեմբերի 2-ին Հայաստանի Ազգային ժողովը կշարունակի քննարկումները ԵԱՏՄ-ին Հայաստանի անդամակցության վերաբերյալ պայմանագրի շուրջ, որը ներկայացրել է երկի նախագահը: ԵԱՏՄ նպատակը երկրների միջև ապրանքների, ծառայությունների, կապիտալների և աշխատուժի ազատ տեղաշարժն է, ինչպես նաև քաղաքականության համակարգումը տնտեսության հիմնական ճյուղերում` էներգետիկայում, արդյունաբերությունում, գյուղատնտեսությունում, տրանսպորտում: Մինչև 2025 թիվը միության անդամները մտադիր են ստեղծել ֆինանսական կարգավորիչ, որը թույլ կտա վերահսկել միասնական մակրոտնտեսական և հակամենաշնորհային քաղաքականությունը: Պայմանագիրն ուժի մեջ կմտնի 2015 թվականի հունվարի 1-ից: Եվրասիական տնտեսական հանձնաժողովի տվյալներով, 2013 թվականին Մաքսային միության անդամների միջև ընդհանուր ապրանքաշրջանառությունը կազմել է 64,1 մլրդ դոլար; երրորդ երկրների հետ ընդհանուր շրջանառությունը` 930,1 մլրդ դոլար: ԵՏՀ տվյալներով, այժմ ՄՄ անդամների միջև հաշվարկների մոտ 50% իրականացվում է ռուբլով, 40%` դոլարով, 8-9%` եվրոյով, շուրջ 1%` այլ արժույթներով: Դաշնության խորհրդում պաշտպանել են ԵԱՏՄ տարածքում հաշվարկներում դոլարից ու եվրոյից հրաժարվելու գաղափարը:
