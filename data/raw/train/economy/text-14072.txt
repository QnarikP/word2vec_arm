
«Արմավիա» ավիափոխադրող ընկերությունը վաճառում է գույքն ու ինքնաթիռները՝ կուտակված պարտքերը մարելու համար: «Արմենպրեսի» հետ զրույցում այդ մասին նշել է «Արմավիայի» մամուլի քարտուղար Նանա Ավետիսովան: «Բանակցություններ են տարվում պարտքերն աստիճանաբար մարելու համար, այդ թվում եւ աշխատավարձերը: «Արմավիան» իր հերթին պարտապաններ ունի, եւ մենք նրանցից սպասում ենք գումարի փոխանցում, որից հետո, ըստ ցուցակի, հերթականությամբ կսկսենք մարել պարտքերը»,- ասաց Ավետիսովան: «Արմավիայի» մամուլի պատասխանատուն չի նշել ընկերության պարտքի չափը՝ կոմերցիոն գաղտնիք լինելու պատճառով: Մայիսի 29-ի առավոտյան Արմավիայի նախկին աշխատակիցները բողոքի ցույց էին անում նախագահականի առջեւ՝ պահանջելով վճարել աշխատավարձի պարտքերը: Նրանք նշել են, որ «Արմավիայի» մի քանի տասնյակ աշխատակիցներ չեն ստացել մոտ 6 ամսվա աշխատավարձերը։


«Արմավիա» ավիաընկերությունը հայտարարել էր սնանկության գործընթաց սկսելու մասին ու ապրիլի 1-ից դադարեցրել էր չվերթները։ «Արմավիան» մինչ հիմա շարունակում է չկայացած չվերթների դիմաց տոմսերի փոխհատուցման գործընթացը: «Արմավիան» դեռեւս դատարան չի ներկայացրել սնանկացման հետ կապված փաստաթղթերը:
