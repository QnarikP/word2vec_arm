
Եվրասիական տնտեսական միություն մտնելուց հետո մինչև 2015 թ. վերջը Հայաստանը Եվրասիական տնտեսական հանձնաժողովի կոլեգիայում կներկայանա երեք անդամներով՝ առանց վարման ոլորտների ամրագրման, որոնք կունենան մեկ ձայն: Նման կարգ է պարունակում ԵԱՏՄ-ին Հայաստանի միանալու վերաբերյալ հոկտեմբերի 11-ին ԵԱՏՄ-ի կայքում հրապարակված  պայմանագիրը:


Փաստաթղթում նշվում է, որ Հայաստանի ներկայացուցիչներն իրենց գործառույթները կիրականացնեն մինչև լիազորությունների այն ժամկետի ավարտը, որով նշանակվել են ԵԱՏՄ-ի գործող անդամները, այսինքն՝ մինչև 2015 թ. ավարտը:


ԵԱՏՄ մտնելուց հետո Հայաստանը մաքսատուրքերից կազատի ռազմական արտադրանքը, որը կներմուծվի 2015-2022 թթ.:  Այս արտոնությունը, որը չի գործում Միության մյուս անդամ երկրների պարագայում, կվերաբերի այն արտադրանքին, որը նախատեսված է Հայաստանի զինված ուժերի համար: Մաքսատուրքերից կազատվեն նաև մինչև 2022 թ. Հայաստան ներմուծվող քաղաքացիական ուղղաթիռների և ինքնաթիռների որոշ տեսակներ, ինչպես նաև ԱԷԿ-ի շինարարության և նորացման համար ներմուծվող ապրանքները:


ԵԱՏՄ-ին միանալու կապակցությամբ Հայաստանը բանակցություններ կսկսի Առևտրի համաշխարհային կազմակերպության անդամների հետ՝ այդ կազմակերպությունում իր պարտավորությունները փոխելու շրջանակներում:  Ըստ փաստաթղթի՝ այդ բանակցությունները կանցկացնի լիազորված պատվիրակությունը՝ դիրեկտիվների հիման վրա, ընդ որում՝ այդ դիրեկտիվները և պատվիրակության կազմը պետք է հաստատվեն, իսկ անհրաժեշտության դեպքում՝ նաև խմբագրվեն Եվրասիական տնտեսական հանձնաժողովի խորհրդի կողմից:


Փաստաթղթում ընդգծվում է, որ Հայաստանի պարտավորությունները ԱՀԿ-ի շրջանակներում՝ չեն տարածվում ԵԱՏՄ-ի մյուս անդամ պետությունների վրա:


Քանի որ Հայաստանի համար նախատեսված է անցումային շրջան՝ որոշ ապրանքների նկատմամբ ԵԱՏՄ-ի մաքսատուրքեր մտցնելու հարցում, հանրապետությունը պարտավորվում է այդ ապրանքներն օգտագործել միայն իր տարածքում և թույլ չտալ դրանց դուրսբերումը ԵԱՏՄ-ի այլ երկրներ՝ առանց Միության այդ երկրներում գործող մաքսատուրքի տարբերությունը վճարելու: Ընդ որում՝ Բելառուսը, Ղազախստանը և Ռուսաստանը իրավունք ունեն որոշելու այդ ապրանքներն իրենց տարածք մուտք գործելու կարգը:


Եվրասիական տնտեսական միությանը միանալով՝ Հայաստանը կստանա ԵԱՏՄ տարածք մուտք գործած ապրանքներից ստացված մաքսատուրքերի 1,13 %-ը: Ըստ փաստաթղթի՝ Հայաստանի միանալուց հետո Բելառուսի մասնաբաժինը կկրճատվի՝ 4,7 %-ից դառնալով 4,65 %, Ղազախստանինը՝ 7,3 %-ի փոխարեն՝ 7,25 %, Ռուսաստանինը՝ 88%-ից՝ 86,97 %:


Փոխանցում է ТАСС-ը:
