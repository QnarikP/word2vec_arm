
«Հայաստանի էլեկտրական ցանցեր» ՓԲԸ-ի (ռուսաստանյան «Ինտեր ՌԱՕ»-ի դուստր ձեռնարկություն) կորուստները, սակագնային կարգավորումների համակարգային խնդիրների արդյունքում, 2014 թ. աճել են 8 %-ով և կազմում են 10,7 մլրդ դրամ (100 դրամը = է 12,03 ռուբլու՝ հուլիսի 8-ի փոխարժեքով): Այդ մասին ТАСС-ին տեղեկացրել է վարչության անդամ, «Ինտեր ՌԱՕ» ԲԲԸ-ի ռազմավարության և ներդրումների  բլոկի ղեկավար Իլնար Միրսիյապովը:


«Գործող սակագնային կարգավորումը չի երաշխավորում ՀԷՑ ՓԲԸ-ի եկամուտների ստացումը և հանգեցնում է քրոնիկ կորուստների»,- ասել է նա՝ հավելելով, որ Հայաստանի էլեկտրաէներգետիկ ոլորտում ընկերության՝ սակագնային շահույթի մասնաբաժինը հինգ տարվա ընթացքում կրճատվել է կրկնակի՝ 50%-ից մինչև 23%:


«Դա նշանակում է, որ սպառողական սակագների բարձրացման արդյունքում լրացուցիչ եկամուտները ստացվել են  գեներացնող ձեռնարկություններից, այլ ոչ թե ՀԷՑ-ից: Եւ սակագնի 73 % աճը բաժին է ընկնում հանրապետության այլ էլեկտաէներգետիկ ձեռնարկությունների»,- նշել է Միրսիյապովը:


Վերջինիս խոսքով՝ ՀԷՑ-ը կրում է հիմնական ռիսկերը և իր վրա է կրում էլեկտրաէներգետիկ ոլորտում ծագող անհավասարակշռությունը, ինչն էլ հանգեցրել է ամենամյա կորուստների ձևավորման՝ 2012 թվականից: Այդ կապակցությամբ ՀԷՑ-ը ստիպված է վարկային միջոցներ ներգարվել, ինչն է՛լ ավելի է բարդացնում իրավիճակն այդ ընկերությունում: «2015 թ. բացասական միտումը շարունակվում է»,- նշել է Միրսիյապովը:


«Ինտեր ՌԱՕ»-ն վերահսկում է «Հայաստանի էլեկտրական ցանցերը», որը մենաշնորհ ունի երկրի բաշխիչ-ցանցային համալիրում: Ծանր ֆինանսական վիճակում գտնվող ընկերությունը Հայաստանի կարգավորող հանձնաժողովին խնդրել է սակագինը բարձրացնել 40 %-ով: Հայցը մասնակիորեն է բավարարվել՝ սակագինը բարձրացվել է 16 %-ով, ինչը բնակչության զանգվածային բողոքի առիթ է դարձել:


Ավելի վաղ ռուսաստանյան էներգահոլդինգի ղեկավար Բորիս Կովալչուկը ТАСС-ին տված հարցազրույցում նշել էր, որ Հայաստանի էներգահամակարգում ստեղծված բարդ իրավիճակը և էլեկտրաէներգիայի սակագների բարձրացման պատճառով սկսված բողոքի զանգվածային ցույցերը բացառապես տնտեսական դրդապատճառներ ունեն, այլ ոչ քաղաքական: Նրա կարծիքով՝ ՀԷՑ-ի կորուստները երկրում կարգավորման գործող համակարգի արդյունքն են հանդիսանում: 
