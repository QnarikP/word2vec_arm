
Կառավարությունը որոշել է պետբյուջեի հաշվին օժանդակել Սերժ Սարգսյանի գխավոր խորհրդական Արամ Ղարիբյանի և նրա եղբոր՝ Աբել Ղարիբյանի 100 հազ. դրամ կապիտալով «Արմյանսկիյ ուրաժայ» ընկերությանը՝ երեք տարով հետաձգելով ներկրվելիք 3,66 մլրդ դրամի ապրանքների մասով ԱԱՀ-ի վճարումը։ Հարկային արտոնության արդյունքում պետբյուջե չի մուտքագրվի 732 մլն դրամի հարկ։


«Սիվիլնեթի» տնտեսական մեկնաբան Արմենակ Չատինյանը գրում է, որ պարզ չէ, թե ինչ չափորոշիչներով է կառավարությունը արտոնություն տրամադրել այս ընկերությանը: Բայց պարզ է, որ Սերժ Սարգսյանի գլխավոր խորհրդականն օրենք է խախտում՝ փաստացի զբաղվելով ձեռնարկատիրական գործունեությամբ:


Սերժ Սարգսյանի գլխավոր խորհրդական Արամ Ղարիբյանը, լինելով հանրային ծառայող, զբաղվում է ձեռնարկատիրական գործունեությամբ՝ դրանով փաստացի խախտելով «Հանրային ծառայության մասին» ՀՀ օրենքը: Օրենքի համաձայն՝ պաշտոնատար անձը չի կարող անձամբ զբաղվել ձեռնարկատիրական գործունեությամբ, այդ թվում՝ առևտրային կազմակերպության մասնակից լինել, բացառությամբ այն դեպքի, երբ առևտրային կազմակերպության մասնակցի բաժնեմասն ամբողջությամբ հանձնվել է հավատարմագրային կառավարման։ Իրավաբանական անձանց պետական ռեգիստրի գործակալությունում ընկերության վերաբերյալ առկա տվյալներից չի երևում, որ Արամ Ղարիբյանն իր մասնաբաժինը՝ 20%-ը, հանձնել է հավատարմագրային կառավարման: Դա ինքնաբերաբար նշանակում է, որ նա շարունակել է զբաղվել ձեռնարկատիրական գործունեությամբ։


Ղարիբյան եղբայրները «Արմյանսկիյ ուրաժայ» ընկերությունը հիմնադրել են այս տարվա փետրվարի 27-ին, երբ Արամ Ղարիբյանը զբաղեցնում էր ՀՀ նախագահի խորհրդականի պաշտոնը։


Այս ամենը հիմք է, որ Արամ Ղարիբյանն ազատվի զբաղեցրած պաշտոնից՝ «Հանրային ծառայության մասին» ՀՀ օրենքի համաձայն՝ օրենքով սահմանված պահանջները չկատարելու համար։


Հոդվածն ամբողջությամբ կարող եք կարդալ civilnet.am կայքում:
