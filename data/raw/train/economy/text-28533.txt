
ՀՀ ֆինանսների նախարարությունը հակասություններ չի տեսնում Առևտրի Համաշխարհային կազմակերպության (ԱՀԿ) և Մաքսային միության նույնատիպ Համաձայնագրերի միջև: Ինչպես Երևանում ընթացող`ԱՀԿ Համաձայնագրով պետական գնումների վերանայման հարցերի շուրջ սեմինարի ընթացքում տեղեկացրել է ՀՀ ֆինանսների նախարարության պետական գնումների բաժնի ղեկավար Մակար Ղամբարյանը, երկու փաստաթղթերի միջև չկան հակասություններ: Բայց պաշտոնյան, այնուամենայնիվ, նշել է, որ Համաձայնագրերում կան կետեր, որոնց շուրջ քննարկումները պետք է ընթանան եռակողմ ձևաչափով (Հայաստան, ԱՀԿ և ՄՄ): «Այսօր ընթացող սեմինարի գլխավոր նպատակներից մեկն էլ այդ կետերի քննարկումն է: Մեզ համար անհրաժեշտ է հասկանալ, արդյո՞ք դրանք հակասում են միմյանց, թե ոչ»:


Ղամբարյանը տեղեկացրել է, որ ԱՀԿ հետ պետգնումների մասին Համաձայնագիրը Հայաստանը նախատեսում է հաստատել մինչև 2014 թվականի ավարտը՝ հավելելով, որ այն հիմնականում ենթադրում է պետգնումների համակարգի էլեկտրոնային կիրառում: Պաշտոնյան հիշեցրել է նաեւ, որ ԱՀԿ հետ Համաձայնագիրը տեղական մատակարարներին հնարավորություն է տալիս մասնակցել այդ Համաձայնագրի անդամ 41 երկրների հետ կատարվող պետգնումներին: Սակայն այդ մասնակցությունը Ղամբարյանը գնահատել է որպես ցածր, բացատրելով մատակարարների իրազեկության ցածր մակարդակով:


 
