
Հնդկաստանի վարչապետ Նարենդրա Մոդին շաբաթ օրն այցելել է Սիլիկոնային հովիտ, ուր հանդիպումներ է ունեցել տեխնիկական առաջատար ընկերությունների (այդ թվում՝ Գուգլ, Ֆեյսբուք, Էփլ եւ  Մայքրոսոֆթ) ղեկավարների հետ: Հանդիպումների ընթացքում քննարկվել է տեխնիկական ընկերությունների հնարավոր աջակցությունը Հնդկաստանին։


Հանդիպումից հետո Գուգլի նորանշանակ գործադիր տնօրեն Սունդար Փիչաին  Գուգլի պաշտոնական բլոգում գրել է, որ իրենք նախատեսում են վայֆայով ապահովել Հնդկաստանի 400 երկաթուղային կայարաններ։ Այդ նպատակով ընկերությունն արդեն համագործակցում է «Հնդկական երկաթուղիների» հետ։ Նախագծի շնորհիվ Հնդկաստանում օրական 10 միլիոն մարդ կկարողանա օգտվել ինտերնետից։


Փիչաին նաեւ ասում է, որ ինտերնետային կապը պիտի լինի բավական արագ, որպեսզի  մարդիկ կարողանան կայարաններում ներբեռնել գրքեր, տեսահոլովակներ եւ կարդալ/դիտել դրանք մինչեւ հաջորդ կայարանը։ Սկզբում ինտերնետային կապը կլինի անվճար, սակայն հետագայում այն պիտի դառնա իր ծախսերը փակող  նախագիծ։


Նշենք, որ Հնդկաստանում այժմ 300 միլիոն մարդ օգտվում է ինտերնետից, եւ գրեթե 1 միլիարդին այն հասանելի չէ։


Հնդիկներին նորագույն տեխնոլոգիաներն ավելի հասանելի դարձնելու նպատակով Գուգլն անցած տարի սկսեց թողարկել Android One խելախոսը, որը բավական էժան է եւ մատչելի Հնդկաստանի բնակչության համար։ Բացի դրանից, ստեղծվել է hնդկերեն ձայնային որոնման ծառայություն, բարելավվել է հնդկերեն ստեղնաշարը:
