
«Բաց երկնքի» քաղաքականությունը Հայաստանին պարտադրվել է Արժույթի միջազգային հիմնադրամի և Համաշխարհային բանկի կողմից: Նոյեմբերի 27-ին մամուլի ասուլիսում այդպիսի համոզմունք է հայտնել ՀՀ քաղաքացիական ավիացիայի գլխավոր վարչության նախկին պետ Շահեն Պետրոսյանը, հաղորդում է ԱրմԻնֆոն:


Նրա խոսքով, ԱՄՀ և ՀԲ 1990-ական թվականներին նույնպես երկրի կառավարություն էին մտել նման նախաձեռնությամբ, բայց այն ժամանակ հաջողվեց զսպել այդ ճնշումը: Ավելին, 1990-ական թվականներին հաջողվեց հասնել ազգային փոխադրող «Հայկական ավիաուղիների» աշխատանքի բարձր շահութաբերության, որը դարձավ երկրորդ ընկերությունը երկրի բյուջե հարկային հատկացումների ծավալներով: Ազգային փոխադրողի համար, նույնիսկ, ստեղծվեց ներքին շուկայում մրցակցող ֆիրմա`  ի դեմս «Արաքսի»: Սակայն արդեն 1990-ականների վերջին տեղի ունեցավ «Արաքս» ավիաընկերության ռեյդերական զավթում, որը բռնի կերպով միացրեցին «Հայկական ավիաուղիներին», ինչից հետո «ձեռնամուխ եղան» նաև հենց ազգային փոխադրողին: «Ես կարծում եմ, որ «Հայկական ավիաուղիներ» ավիաընկերությունը հատուկ սնանկացրեցին», -  ասել է փորձագետը` ակնարկելով իշխանությունների անսքող հետաքրքրությունը շահութաբեր ընկերությունների նկատմամբ: Եվ պատահական չէ, որ հենց այն ժամանակ «Հայկական ավիաուղիների» փոխարեն ասպարեզ եկավ «Արմավիան», որն իր հերթին, բախվելով դժվարությունների, բաժնետոմսերի 75 տոկոսը վաճառեց ռուսական «Սիբիրին»: Ռուսական փոխադրողն սկսեց իրականացնել կայունացման ծրագիր, սակայն մի շարք պատճառներով (որոնց մասին փորձագետը նախընտրեց չխոսել), ստիպված էր բաժնետոմսերը վերադարձնել «Արմավիայի» նախկին սեփականատիրոջը:


Ինչպես կարծում է Պետրոսյանը, «բաց երկնքի» քաղաքականությունն անմիջականորեն առնչվում է ազգային անվտանգության հարցերին: «Մենք գործ ունենք պարտադրված քաղաքականության և լոբբիստական պատվերի հետ, որի հետևում կանգնած են որոշակի ուժեր: Վերջին ժամանակներս մենք, ընդհանրիապես, բախվում ենք մի իրավիճակի, երբ որոշումներ  են կայացվում ոչ թե հօգուտ պետության և ժողովրդի, այլ` որոշակի անհատի կամ կլանի», - կարծում է փորձագետը, նշելով, որ «բաց երկնքի» քաղաքականություն իրագործելիս, նույնսկ, աուդիտ չի անցկացվել: Արդյունքում` Հայաստանն սպառնում է դառնալ միջանցիկ բակ: «Այդ քաղաքականությունը հանգեցրեց Սիմֆերոպոլ-Երևան ավիաչվերթ բացելու մտադրությունների, ինչին կարող են հաջորդել արդեն երկրի նկատմամբ պատժամիջոցներ», - ասել է Պետրոսյանը, նշելով այն փաստը, որ շատ ավիաընկերություններ` «Ալ Իտալիան», «Չեխական ավիաուղիները», արդեն հրաժարվել են դեպի Երևան թռիչքներից: «Ամեն ինչ տանում է այն բանին, որ մենք վերադառնում ենք խորհրդային ժամանակների պատկերին, երբ օտարերկրյա չվերթներն իրականացվում էին Մոսկվայով», - փաստել է ՀՀ ՔԱԳՎ նախկին ղեկավարը:


Հիշեցնենք, որ 2013 թվականի հոկտեմբերի 23-ին Հայաստանի կառավարությունը հաստատել է հանրապետությունում մրցունակ և կայուն օդային փոխադրումների ապահովման ծրագրի հայեցակարգը: Բազմաթիվ մասնագետների կարծիքով, Հայաստանը պետք է ընթանա ազատականացման ուղիով, ինչը կխթանի ՀՆԱ աճը, կապահովի նոր աշխատատեղերի ստեղծում, ուղևորափոխադրումները կդարձնի ավելի հարմար, իսկ գները` ավելի ցածր: 
