
Գազի գնի թանկանալը անխուսափելի է, ուրիշ տարբերակ չկա, Եվրոպայում մեկ խորանարդ մետրը 310 դոլար է, մենք ստանում ենք 180 դոլարով: Այս մասին այսօր լրագրողների հետ հանդիպման ժամանակ ասաց «Հայաստանի սպառողների ասոցացիա» ՀԿ նախագահ Արմեն Պողոսյանը: Նրա խոսքով՝ գազի գինը որոշվում է Կրեմլում, հայկական կողմից տարվող բանակցությունները կարող են հետաձգել գազի գնի թանկացումը, սակայն դա միևնույն է՝ անխուսափելի է:


«Հիմա մենք բարեհաջող ժամանակահատվածում ենք, որ բավական ժամանակ չի թանկացել՝ շուրջ մեկ տարի ու մի քիչ ավելի: Նշանակում է՝ միջպետական բանակցություններ են գնում հետաձգելու կամ պայմանավորվածութուններ ձեռք բերելու համար: Կան տվյալներ, որ 234 դոլար է մեկ խորանարդդ մետրի գինը սահմանին, ոչ թե 180: Պետությունն ինչ-ինչ միջոցներով վճարում է այդ տարբերությունը, կոմպեսացնում է»,- նշեց նա:


Պողոսյանն ասում է, որ գնի տարբերությունը կոմպենսացնելու մի քանի ձևեր կան: Ըստ նրա, նման ձևերից մեկն այն է, որ պետությունը ավելացներ իր մասնաբաժինը «Հայռուսգազարդում»՝ ներդրումներ անելու միջոցով: Նա հիշեցրեց, որ շուրջ երեք տարի առաջ Սերժ Սարգսյանը հանձնարարել է միջոցներ գտնել ու ներդրումներ անել «Հայռուսգազարդում», սակայն նրա հանձնարարականը մինչ այժմ չի կատարվել: 


Արմեն Պողոսյանը բնակիչների համար գազի գնի թանկացումից խուսափելու համար առաջարկում է վերականգնել կենտրոնական ջեռուցումը: Նրա խոսքով՝ Երևանում այսօր գործում է երկու կաթսայատուն: Այս դեպքում, համաձայն տարբեր հաշվարկների, գազի սակագինը բնակիչների համար շուրջ 20 տոկոսով կնվազի: 


«Բացի այդ, պետք է մտցվի դիֆերենցված սակագին, այսինքն, այն մարդիկ, ովքեր գազ քիչ են օգտագործում, պիտի ավելի էժան սակագնով վճարեն: Ո՞ւր մնաց տրամաբանությունը, ո՞ւր մնաց սոցիալական արդարությունը»,- զարմանում է Պողոսյանը:
