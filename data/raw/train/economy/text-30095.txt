
Հայաստանի կառավարությունը քաղաքացիական ծառայողների բնակարանային շենքերի կառուցապատող կազմակերպությանը՝ «Միկշին» ՍՊԸ-ին, ՀՀ 2014 թվականի պետական բյուջեից տրամադրեց 800 մլն դրամ բյուջետային վարկ՝ մինչև 2014 թվականի դեկտեմբերի 1-ը մարման ժամկետով: ՀՀ ֆինանսների նախարար Գագիկ Խաչատրյանը կառավարության նիստում նշեց, որ վարկը տրամադրվում է տարեկան 7 տոկոս տոկոսադրույքով, որպես վարկի ապահովություն նախատեսելով ընկերության սեփականությունը հանդիսացող կառուցվող շենքի հողամասի և անավարտ շինարարության առաջնային գրավը:


«Ծրագիրն իրականացվում է ՀՀ նախագահի բարձր հովանու ներքո»,- ասել է ՀՀ վարչապետ Հովիկ Աբրահամյանը:


Նշենք, որ «Միկշին» ընկերությունը պատկանում Սերժ Սարգսյանի մանկության ընկերոջ՝ Միխայիլ Հարությունյանի ընտանիքին: Ու քանի որ նշվում է, որ ծրագիրն իրականացվում է Սերժ Սարգսյանի «բարձր հովանու ներքո», հասկանալի է դառնում, թե ինչպես է իրականացվում «բարձր հովանին».պՊետական փողերը ցածր տոկոսով տրվում են Սերժ Սարգսյանի ընկերոջը:


Նշենք, որ նույն Միխայիլ Հարությունյանին է պատկանում նաև տխրահռչակ «Փարքինգ Սիթի Սերվիս» ընկերությունը, որը Երևանում կարմիր գծեր քաշելու բացառիկ իրավունք է ստացել:


Հիշեցնենք նաև, որ կառավարության այսօրվա մեկ այլ որոշմամբ ՀՀԿ-ական գեներալ Մանվել Գրիգորյանի «Պատանի երկրապահին» է տրամադրվել 60 մլն դրամ նվիրատվություն:
