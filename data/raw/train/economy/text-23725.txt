
Հայաստանի խանութներում Ամանորի նախաշեմին ձվի պակասը պայմանավորված էր ցրտերի պատճառով մատակարարման ուշացումներով, «Առկա» գործակալության փոխանցմամբ՝ երկուշաբթի մամուլի ասուլիսի ժամանակ տեղեկացրել է  ՀՀ գյուղատնտեսության նախարարության անասնաբուծության և անասնաբուժության վարչության պետ Աշոտ Հովհաննիսյանը։


Երևանի և Հայաստանի մի շարք մարզերի խանութներում 2013 թ. դեկտեմբերի 29-ին և 30-ին նկատվում էր ձվի պակաս, ինչը բնակչության մտահոգության պատճառ էր դարձել, սակայն դեկտեմբերի 31-ին այդ խնդիրը լուծվել է։ Արդյունքում՝ Հայաստանի շատ խանութներում Ամանորին հավկիթի գինը աճել է մինչև 50 տոկոսով։


«Այդ երկու օրերին հանրապետությունում ցրտերի պատճառով շատ մեքենաներ չէին կարողանում ժամանակին արտադրանքը մատակարարել իրացման կետեր, և մատակարարումն իրականացվում էր ուշացումով։ Արդյունքում՝ խանութներում առկա ձվի խմբաքանակը վերջանում էր մինչև նորը ստանալը, ինչի պատճառով շատերի մոտ տպավորություն էր ստեղծվել, թե հանրապետությունում ձվի պակասուրդ է», – ասել է բանախոսը։


Հովհաննիսյանը պարզաբանել է, որ Հայաստանի ներքին շուկայում ձվի պահանջարկը կազմում է օրական 800–900 հազար հատ, և պակասուրդից խուսափելու նպատակով Ամանորից և Զատկից մի քանի ամիս առաջ հանրապետություն են ներմուծվում վառեկներ, որոնք օրական ապահովում են լրացուցիչ 100–150 հազար հավկիթ։


Միաժամանակ՝ Հովհաննիսյանն անհիմն է համարել մտավախություններն առաջիկայում հանրապետությունում ձվի պակասուրդի հնարավորության կապակցությամբ։


«Հոկտեմբեր-նոյեմբերին մեր թռչնաֆաբրիկաները ձեռք են բերել մոտ 400 հազար հավ, որոնք արդեն սկսել են ձվադրել, և այս պահին գրեթե բոլոր թռչնաֆաբրիկաներում հավկիթի արտադրության ծավալը գերազանցում է դրանց պահանջարկը», – ասել է նա։


ՀՀ գյուղնախարարության տվյալներով` 2013 թ.–ին արտադրվել է 690 մլն ձու, ինչը գրեթե 32 մլն ավել է 2012 թ. ։


Մեր կողմից հավելենք, որ գյուղնախարարության պաշտոնյայի պարզաբանումները թվում են խիստ անարժանահավատ: Նշենք նաև, որ ամեն տարի Ամանորի նախաշեմին բնակչությանը հավաստիացնում են, որ Հայաստանում ձվի դեֆիցիտ չկա, բայց ամեն անգամ  նախատոնական օրերին քաղաքացիները չեն կարողանում ձու գնել, և ոչ մեկին ի վերջո չի հետաքրքրում, թե ինչու խանութում ձու չկա, այլ հետաքրքրում է, թե հերթական անգամ մանր-մունր պաշտոնյաները ինչու են խաբել քաղաքացիներին:
