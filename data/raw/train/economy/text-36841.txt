
Հարավկովկասյան երկաթուղին պետք է ճանաչվի որպես Հայաստանի ազգային երկաթուղային փոխադրող, եւ նրա անունն ու լոգոտիպը պետք է փոփոխվեն, հայ-ռուսական միջխորհրդարանական համագործակցության 25-րդ նիստի ժամանակ այսօր հայտարարեց տրանսպորտի եւ կապի նախարարության երկաթուղու վարչության պետ Արսեն Մկրտչյանը:


Նա տարակուսանք հայտնեց, որ հայ-ռուսական հանդիպմանը Հայաստանի երկաթուղու ներկայացուցիչը նստած է ռուսաստանցի հյուրերի շարքում: Նա նշեց, որ անկախ այն բանից, որ երկաթուղին կառավարվում է ռուսական ընկերության կողմից, ցանկալի է, որ նրա անվանման մեջ նշվի, որ դա Հայկական երկաթուղի է: «Մենք տեսնում ենք, որ կա Լեհական, Լիտվական, անգամ՝ Բաշկիրական եւ Թաթարական երկաթուղի անվանումներ, բայց մեր դեպքում չգիտես ինչու՝ դա արտացոլված չէ: Անձամբ ինձ համար եւ շատ հայերի համար այդ հարցը կարեւոր նշանակություն ունի», - նշեց Մկրտչյանը: Նա ասաց, որ պատրաստ է երկաթուղու կոնցեսիոների հետ մանրամասն քննարկել ընկերության ռեբրենդինգի, նոր անվան եւ լոգոտիպի եւ դրանց ընդունման հետ կապված ծախսերի հարցերը:


Պաշտոնյայի խոսքով, ԵՏՄ անդամ երկրները երկաթուղու հետ կապված մի շարք արտոնություններ ունեն, որոնք Հայաստանին վերապահված չեն:


«Կարծում եմ, եթե խտրական մոտեցում այս հարցում ցուցաբերելու մտադրություն չկա, հարցը պետք է քննարկվի երկաթուղու, երկաթուղային փոխադրողի մակարդակով, եւ եթե ԵՏՄ անդամ պետությունների միջեւ իրավահավասար հարաբերություններ են, մենք էլ մեր կողմից արտոնյալ պայմաններ ենք ակնկալում», - ասաց Մկրտչյանը:


 Այս առաջարկությունը միանշանակ չընդունվեց նիստի մասնակիցների շարքում: Նիստի համանախագահող Նիկոլայ Ռիժկովը նշեց, որ չի հասկանում, թե որն է հարցը բարձրացնելու անհրաժեշտությունը: «Դուք բերում եք մի քանի երկրների օրինակներ, ես կարող եմ բազմաթիվ օրինակներ բերել, որտեղ այլ կերպ է այդ ամենը դասավորված: Ես այդ հարցի ակտուալությունը չեմ տեսնում», - ասաց Ռիժկովը: Այնուհանդերձ, նա խորհուրդ տվեց հարցի շուրջ «գլուխ հանել» երկկողմանի քննարկումների արդյունքում:


Հարցի վերաբերյալ իր տեսակետը հայտնեց նաեւ ՀՀ ԱԺ փոխնախագահ Հերմինե Նաղդալյանը, որի կարծիքով՝ Մկրտչյանի բարձրացրած հարցը ավելի շատ «գերատեսչական» շահի տեսանկյունից է արվել:   
