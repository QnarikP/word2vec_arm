
Հայաստանի տնտեսությունը 2014 թվականին 1-3% անկում կապրի: Նման անմխիթար կանխատեսմամբ է հանդես եկել ԿԲ նախկին նախագահ, տնտեսագետ Բագրատ Ասատրյանը: «Ոչ մի պաշտոնատար անձ այդ մասին չի խոսում, սակայն քաղաքացիներն արդեն իրենց կաշվի զգում են երկրի տնտեսական վիճակի վատթարացումը», - նշել է Բ.Ասատրյանը:


ԿԲ նախկին ղեկավարի կանխատեսումը հակասում է ԿԲ սպասումներին, որը դրամավարկային քաղաքականության ծրագրում նախատեսում է 5,4-6,1% տնտեսական աճ: Միևնույն ժամանակ, Համաշխարհային բանկի կանխատեսման համաձայն,՝2014-2016 թվականներին Հայաստանի ՀՆԱ աճը կկազմի 5%, ԵԱԶԲ կանխատեսման համաձայն՝  ՄՄ հետ ինտեգրման գործընթացում Հայաստանի ՀՆԱ լրացուցիչ աճը կկազմի տարեկան շուրջ 4%:


ՀՀ ազգային վիճակագրական ծառայության տվյալներով՝ 2013 թվականի հունվար-դեկտեմբեր ամիսներին տարեկան կտրվածքով Հայաստանի ՀՆԱ ավելացել է 3,5%-ով, մինչև 4.3 տրլն դրամ: Մասնավորապես, արդյունաբերական արտադրանքի ծավալն ավելացել է 6,8%-ով, մինչև 1.2 տրլն դրամ, ծառայությունների ոլորտում աճը կազմել է 3,6%, մինչև 1 տրլն դրամ, գյուղատնտեսության ոլորտում` 7,1%, մինչև 918.6 մլրդ դրամ, իսկ շինարարության հատվածում արձանագրվել է  8,1% անկում` մինչև 442.3 մլրդ դրամ:
