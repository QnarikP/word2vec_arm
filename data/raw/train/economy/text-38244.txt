
ԱԺ ֆինանսավարկային եւ բյուջետային հանձնաժողովի նախագահ, ՀՀԿ-ական Գագիկ Մինասյանը կարծում է, որ դրամի կտրուկ արժեզրկումը, թեեւ բնակչության կենսամակարդակի վրա բացասական ազդեցություն կունենա, բայց գնաճի չի հանգեցնի: Այդ մասին Մինասյանը ասաց iLur.am-ի հետ զրույցում: 


Մինասյանի խոսքով, դրամի արժեզրկումը չի ստիպի վերանայել պետբյուջեով նախատեսված թույլատրելի գնաճը՝ 4(+/-1,5)%: Միեւնույն ժամանակ, ըստ պատգամավորի, դրամի արժեզրկումը չի ազդի նաեւ գալիք տարվա բյուջեի կատարման վրա:


 Նշենք, որ 2015-ի պետբյուջեի նախագծով՝ դոլարի փոխարժեքը սահմանված է 411 դրամ՝ մեկ ԱՄՆ դոլարի դիմաց:


Մինչդեռ Հայ ազգային կոնգրես խմբակցության ղեկավար Լեւոն Զուրաբյանը, մեզ հետ զրույցում մեկնաբանելով դրամի կտրուկ արժեզրկումը (նոյեմբերի սկզբի 410 դրամի փոխարեն՝ այսօր մեկ ԱՄՆ դոլարը կարելի է գնել 460 դրամով), նշեց, որ դա իշխանությունների ոչ կոմպետենտ, անմեղսունակ քաղաքականության հետեւանք է: Պատգամավորի խոսքով, Հայաստանի բնակչության գնողունակությունը ձեւավորվում է հիմնականում Ռուսաստանից եկող տրանսֆերտների հիման վրա, որի վրա իշխանությունից ապօրինի արտոնություններ ստացած ներկրող օլիգարխների խմբակը գերշահույթներ է ստանում:


«Եթե տնտեսության մոդելը սա է, դա նշանակում է, որ կառավարությունը եւ օլիգարխների շահերը սպասարկող Կենտրոնական բանկը առաջին հերթին փորձելու են դրամի կուրսը բարձր պահել, իսկ երբ որ դա չհաջողվի, փլուզել դրամը», - նշեց Զուրաբյանը: Նրա խոսքով, ամենաճիշտ քաղաքականությունը կլիներ դրամի սահուն, կանխատեսելի արժեզրկումը, որը նախ թույլ կտար զարգացնել արտահանումը, արտահանման միտված արդյունաբերությունը, կմեծացներ տեղական ապրանքների մրցունակությունը եւ կստեղծեր բիզնեսմենների համար կանխատեսելի միջավայր:


Զուրաբյանի խոսքով, ԿԲ-ի պնդումները, թե դրամի արժեզրկումը կնպաստի արտահանման աճին եւ ընդհանրապես, տնտեսության զարգացմանը, դեմագոգիա է:


«Եթե երկար ժամանակ դրամի հզորացման քաղաքականություն է վարվում, այդ ընթացքում արդյունաբերողները տուժում են, փակվում են, իսկ հետո թռիչքաձեւ փլուզվում է դրամը, միայն դեմագոգները կարող են ասել, որ նման ռեժիմի մեջ կարող է արտահանման հետ կապված որեւէ արտադրություն կայանալ: Պատկերացրեք, որ դահիճը զոհի վզին փաթաթած պարանը սեղմած պահի երկար ժամանակ, հետո բաց թողի հայտարարելով, որ ստեղծվել են փայլուն պայմաններ ազատորեն շնչելու համար: Մինչդեռ, զոհն արդեն խեղդվել է», - ասաց նա:


Ինչ վերաբերում է փաստին, որ Կառավարությունը հաջորդ տարվա բյուջեն հաշվարկվել է $1-ը 411 դրամ փոխարժեքի հիման վրա, ապա, ըստ Լեւոն Զուրաբյանի, դա լավագույն ապացույցն է, որ  որ մենք գործ ունենք «անմեղասունակ կառավարության հետ, որը կոմպետենտության տարրական մակարդակ չունի»: «Այսինքն, կառավարությունը նույնիսկ չի էլ փորձել կանխատեսել արժեզրկումը», - նշեց նա:


iLur.am-ի հետ զրույցից հետո Լեւոն Զուրաբյանը ԱԺ ամբիոնից հանդես եկավ նաեւ համապատասխան հայտարարությամբ (տեսանյութում) 


 
