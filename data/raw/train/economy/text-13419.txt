
Երբ սրանից երկու տարի առաջ գյուղատնտեսության նախարար նշանակված Սերգո Կարապետյանը հայտարարեց, թե պիտի Հայ Առաքելական Եկեղեցու քահանաները հակակարկտային հատուկ աղոթքներ էլ կարդան, «որպեսզի Աստված բարեհաճ գտնվի մարդկանց եւ բերքի նկատմամբ», իզուր էլ ազգովի հեգնեցինք նրան: Լոռիում, օրինակ, նույնիսկ անեկդոտներ էին շրջում նախարարի մասին, որոնցից մեկը շատ-շատ եմ սիրում, եւ տե՛ղն է, որ պատմվի նաեւ…


 


Ցանում է ցորենը գյուղացին ու սրտի տրոփյունով բերքի է սպասում: Հրեն-հրեն` ամեն բան պիտի հաջողությամբ պսակվեր, մեկ էլ հանկարծ` կարկուտ բաց երկնքից: Իմանում է այդ մասին նախարար Սերգոն եւ հաջորդ տարի, սերմը ցանելու պահից սկսած, քահանա է ուղարկում այդ կողմերը, որ սա շրջի ամենուրեք եւ աղոթք ասի` Աստծո քաղցր աչքին արժանանալու համար: Պատմությունը, սակայն, այս անգամ էլ է նույնությամբ  կրկվում: Եւ երբ հաջորդ` արդեն երրորդ տարին էլ է կարկուտը բերքը սրբում-տանում, քահանան նախարարի հետ միասին բերանքսիվայր ընկնում են  հողին ու թե` «Ախր, ինչու՞ չես լսում մեր աղոթը, Տեր, ի՞նչ ենք արել մենք քեզ…»: Մեկ էլ հանկարծ պայծառ լույս է հայտնվում նրանց գլխավերեւում ու դրա միջից` Աստծո ձայնը: «Դուր չես գալիս դու ինձ Սերգո տղա, դուր չե՛ս գալիս: Քիչ է` քո գործերն ես ինձ վրա թողնում, մի հատ էլ ծանոթ ես մեջտեղ գցում»…


Հիմա չգիտեմ` տեղյա՞կ է գյուղնախարարն իր անվան հետ կապվող ժողովրդական բառուբանին, բայց հենց երեկվա կարկուտն ու դրա աղետալի հետեւանքները վկայում են, որ քահանաների հետ հակարկտային աղոթք կարդալու փոխարեն` մեր «առաջանցիկ ու ապահով կյանք խոստացող» կառավարությունը վերջապես պիտի գոնե ա՛յս անգամ հանրությանը պատասխան տա, թե ինչու է երկրում այնպիսի ցավալի իրավիճակ ստեղծվել, որ տարբեր լրատվամիջոցների հաղորդմամբ` գյուղացիները  Հոկտեմբերյան-Երեւան մայրուղին փակեն, կառավարությունից կարկուտի պատճառած վնասների փոխհատուցում պահանջելով, կամ` գյուղերով մեկ լացի ձայն ու շտապօգնության մեքենաների սուլոցը լսվի…


Եւ դա մի մարզում` Արմավիրում, որտեղ ընդամենը անցած ամիս էր այս խնդրով խորհրդակցություն անցկացվել մարզպետարանում, եւ որի 28 համայնքներում 99 հակակարկտային կայաններ կան տեղադրված: Միայն «Վիվա Սել-ՄՏՍ» ընկերության կողմից, 2008 թվականից մինչ այժմ, Արմավիրին հատկացվել է 180 մլն դրամ`  28 հակակարկտային կայաններ տեղադրելու համար: Հաշվի առնելով Արարատյան դաշտի կարեւորությունը` 70 հակակարկտային կայան տեղադրվել է պետական աջակցությամբ, այսինքն` հարկատուներիս վճարած հարկերով եւ առանձի դրամաշնորհներով, մեկն էլ ինչ-որ բարեգործական ծրագրով: Մարզի 28 համայնքում տեղադրված ընդհանուր թվով 99 հակակարկտային կայաններն, այսպիսով, կարկուտից պիտի պաշտպանեին շուրջ 8000 հա գյուղացիական նշանակության հողատարածք:


Ուրեմն` ո՞րն է խնդիրը, ինչու՞ չեն այս կայանները աշխատում, գյուղնախարարությունը կամ մարզպետարանն ինչու՞ է լռում:


 


Պարզվում է` վերոնշյալ հակակարկտային կայաններն ընդամենը գլուխ գովելու առիթ են նախարար Սերգո Կարապետյանի եւ մարզպետի համար: Սիրուն մի բան, որի մասին կարելի է գյուղատնտեսության 9.2%-անոց աճին վերաբերող ներբողային տեքստերում հիշատակել: Իրականում, սակայն, նույն Արմավիրում ստացվում է, որ դրանք պարապուրդի են մատնված: Ինչու՞` որովհետեւ կայանների գործարկման համար լիցքավորում է անհրաժեշտ, իսկ լիցքավորման համար` ֆինանսական միջոցներ: Համենայն դեպս, ինչպես դեռ որոշ ժամանակ առաջ տեղեկացանք Հանրային հեռուստատեսությամբ, ապրիլի 17-ին կայացած խորհրդակցության ժամանակ Արմավիրի մարզպետ Աշոտ Ղահրամանյանը հակակարկտային կայանների պարապուրդը միայն ֆինանսական միջոցների սղությամբ է բացատրել: Բայց նաեւ խորհրդակցությանը ներկա գյուղապետերին առաջարկել է «Հայռուսգազարդ» ՓԲ Ընկերության ենթակայությամբ գործող «Բութան» ՍՊ Ընկերության հետ կնքել պայմանագրեր, որպեսզի  այստեղ հակակարկտային կայանների համար 1 կգ գազը համայնքպետերին տրամադրեն 580 դրամով, գումարն անմիջապես չվճարելու պայմանով, եւ հարցը վերջապես լուծում ստանա: Ինչպես հասկացանք`  գյուղապետերից մի քանիսը համաձայնել էին պայմանագիր կնքել «Բութան» ԱՊԸ հետ, մի մասն արդե՛ն իսկ պայմանագրեր ուներ մեկ այլ ընկերության` «Բավրա» ՍՊԸ-ի հետ, մի քանիսն էլ  որոշել էին մի քիչ էլ մտածել` կնքե՞լ պայմանագիր, թե ոչ:


Հիմա. եթե այսպես է` նշանակում է մենք դեռ պիտի պարզենք, թե գոնե այն գյուղերում, որտեղ պայմանագրեր են կնքվել` հակակարկտային կայաններն աշխատեցնելու համար, ինչպե՞ս է պատահել, որ կարկուտը երեսուն րոպեի ընթացքում սրբել-տարել հնարավոր ու անհնար ամեն ինչ: Կրկնում եմ` խորհրդակցությունը տեղի է ունեցել ապրիլի 17-ին, որից չորս օր առաջ  արդեն վնասվել էր Մյասնիկյան համայնքի ծիրանի առնվազն 30 %-ը: Դրանից հետո մարզպետն անհագստացած խորհրդակցություն է հրավիրել հարցի առչությամբ: Ուրեմն, ինչու՞ այսմ ի ամսվա  ընթացքում ամեն բան այնպես չի կազմակերպվել, որ նորից կոտրած տաշտակի առջեւ չկանգնեինք՝ հայտնի չէ:


Մյուս կողմից էլ` պարզից էլ պարզ է, որ այս  իշխանությունից  որեւէ լավ բան կամ նույնիսկ հոդաբաշխ բացատրություն սպասել անկարելի է: Այստեղ հազիվ ի վիճակի են անգամ դրամաշնորհներով մեր պետությանը հատկացված հակակարկտային կայանների տեղադրմամբ «գռդոն անել», եւ դրա ապացույցն էլ ՀՀ Վերահսկիչ պալատի վերջին հաշվետվությունն էր ՀՀ գյուղատնտեսության նախարարության կողմից բյուջետային միջոցների ծախսման նկատմամբ վերահսկողության արդյունքների վերաբերյալ, որից պարզ է դառնում, որ հակակարկտային կայանների տեղակայման աշխատանքներում թույլ է տրվել 15,5 մլն դրամ հավելագրում (2009թ.` 5,6 մլն դրամ եւ 2010թ.` 9,9 մլն. դրամ):


Հակակարկտային կայաններն, ի դեպ տեղադրվել են Ճապոնիայի կառավարության աջակցությամբ: Ծրագրով կարկտի դեմ պայքարի գոյություն ունեցող մեթոդներից նպատակահարմար են համարվել երկու տարբերակ` ացետելինով գործող գազագեներատորային մեթոդը (մինչեւ 50% արդյունավետություն, պաշտպանվող տարածքը 80հա), եւ քիմիական ռեագենտով գործող (ֆրանսիական) գեներատորային եղանակը (մինչեւ 45% արդյունավետություն,  պաշտպանվող տարածքը 670հա)։ Վերջինով նախատեսվել է նաեւ լրացուցիչ տեղումների՝ անձրեւի եւ ձյան ստացումը։ Սրանց տեղադրման համար նախարարությունը պայմանագիր է կնքել «Պոստ Լեքս Քոնսալթինգ» ընկերության հետ (թվով 76 կայաններ): Սակայն այդպես էլ ֆրանսիական ռեագենտով գործող կայանները չեն տեղակայվել, թեեւ կրկնակի էժան են մյուսների համեմատ ու պաշտպանում են 8 անգամ ավելի մեծ տարածք: Բացի այդ` կառուցված կայաններն առ այսօր չեն անցել միջգերատեսչական բազմաբնույթ փորձարկումներ, եւ որոշված չէ այդ կայանների հիմնական տեխնիկական բնութագրերը։ Ոչնչով չի հիմնավորվում կայանների արդյունավետությունը, պաշտպանվող տարածքի (մակերեսի) չափը, էկոլոգիական անվտանգությունը (այդ թվում թռչունների նկատմամբ), ուսումնասիրված չէ կայանների ազդեցության կամ ներգործության գոտին հատող թռչող ապարատների վրա:


Ճիշտ է` հետո նաեւ իմացանք, որ հակակարկտային կայանների արտադրությամբ զբաղվող «Պոստ Լեքս Քոնսալթինգ» ընկերությունը դատական կարգով վիճարկելու է ՀՀ Վերահսկիչ պալատի հաշվետվությունը` Հայաստանում հակակարկտային կայաների տեղադրման ծրագրերի վերահսկողության հետ կապված, բայց դե այս երկրում ո՞ր մի հարցն է մինչեւ վերջ լուծվում, որ հիմա սա լուծվի: Բայց եթե ընկերության տնօրենն իսկապես ճշմարիտ է, ու ճիշտ է նաեւ այն, ինչ նա ասել էր news.am-ի թղթակցին` սրանից որոշ ժամանակ առաջ, ուրեմն, այս ընկերությունն էլ պիտի միանա բացատրություններ ներկայացնողների բանակին:


 «Իմ ղեկավարած կազմակերպությունն արդեն 4 տարի է` պետական ծրագրերով մատակարարում եւ տեղադրում է ռադիոմոդելային համակարգով գազագեներատորային հակակարկտային կայաններ: Մինչ այսօր որեւէ դժգոհություն չենք ստացել ոչ այդ կայանները շահագործող ՀՀ արտակարգ իրավիճակների նախարարությունից, ոչ էլ այն համայնքներից, որտեղ այդ կայանները տեղակայվում են: Չորս տարվա ընթացքում համարյա 100 տոկոս արդյունավետություն են ցուցաբերել կայանները, այնինչ մենք տալիս ենք 75-80 տոկոս արդյունավետության երաշխիք: Աշխարհում գոյություն չունեն 100 % արդյունավետությամբ հակակարկտային կայաններ»,- հայտարարել էր «Պոստ Լեքս Քոնսալթինգ» ընկերության ներկայացուցիչ Գ. Գրիգորյանը:


Ինչպես ասում են` ամեն բան ավելի է խճճվոմ, երբ ծանոթանում ես այս պարոնի մտքի մյուս փայլատակումներին: «Հայաստանում առկա են մթնոլորտն ուսումնասիրող 2 լոկատոր` նախկին 12-ի համեմատ: Այդ լոկատորները տեղակայված են Աշտարակում եւ Լոռու Դսեղ գյուղում: Աշտարակի լոկատորը ծածկում է Արարատյան դաշտը, Արագածոտնի մարզը: Շիրակի, Գեղարքունիքի, հարավային մարզերը լոկատորի ծածկույթից դուրս են: Այդ մարզերում տեղակայվող հակակարկտային կայանները կառավարվում են բջջային հեռախոսների միջոցով. համայնքապետերը «աչքաչափով» գնահատում են ամպի կարկտաբերությունը եւ բջջային հեռախոսով գործի դնում կայանը»:


Ինչ է ստացվում` ակնհայտ է: Նախ` լոկատորների բացակայության պայմաններում մենք ի վիճակի չենք ամբողջովին դիտարկել մթնոլորտային փոփոխությունները, որպեսզի նաեւ գործողությունների ծրագիր կազմենք: Երկրորդ` որեւէ փորձարկում չանցած եւ ՎՊ-ի պնդմամբ` չարաշահումներով տեղադրված հակակարկտային կայաններն աշխատում են երկրիս համայնքապետերի «բութ մատի կամ աչքաչափի» օգնությամբ: Եվ ուրեմն` վատ չէր լինի, որ կարկուտը նաեւ այս իրավիճակի պատասխանատուներին էլ հետը սրբեր-տաներ: Գոնե մի լավ բան արած կլիներ պատճառած վնասին զուգահեռ…


Գոհար Սիմոնյան


 


 
