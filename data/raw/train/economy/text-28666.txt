
Կառավարությունը 50 տոկոսի չափով կփոխհատուցի մարտի վերջին ցրտահարության արդյունքում տուժած գյուղացիական տնտեսությունների ոռոգման ջրի, իսկ 100 տոկոսի չափով` հողի հարկի հետ կապված ծախսերը: Այս մասին «Արմենպրես»-ին տեղեկացրել է ՀՀ փոխվարչապետ, տարածքային կառավարման նախարար Արմեն Գևորգյանը՝ հավելելով, որ այս պահին ամենաառանցքային հարցը գյուղացիական տնտեսությունների համար բանկերի նկատմամբ ստանձնած պարտավորություններն ու վարկերի հետագա մարման կապակցությամբ առաջացող հնարավոր խնդիրների լուծումն է:


«Վերջին 25-30 օրերի ընթացքում Կենտրոնական բանկի օժանդակությամբ համապատասխան վարկային կազմակերպությունները, մասնավորապես, «Կրեդիտ-Ագրիկոլ բանկ»-ը մոտ 2.4 միլիարդ դրամի վարկեր են հատկացրել 2300 գյուղացիական տնտեսությունների: Գյուղացիական տնտեսությունների համար ամենահուզող խնդիրն, այս պահի դրությամբ, տոկոսադրույքներն են: Նոր տրվող վարկերը սուբսիդավորվող են. բոլոր վարկերը վերաձևակերպվում են, ժամկետները` երկարացվում: Վեց ամիս արտոնյալ ժամկետ և 14 տոկոս դրամային վարկ է սահմանվում, որից 4 տոկոսը պետությունը սուբսիդավորելու է: Արդյունքում, գյուղացիական տնտեսությունները նոր վարկային պարտավորությունները ստանձնելու են տարեկան 10 տոկոս դրույքաչափով»,- նշել է Արմեն Գևորգյանը` հավելելով, որ 2300 գյուղացիական տնտեսությունները վարկային պարտավորությունների վերաձևակերպման անհրաժեշտություն ունեցող տնտեսությունների ամբողջ թվի 1/3-րդն են:
