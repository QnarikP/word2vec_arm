
Մոսկվայի միջնորդ դատարանը Վնեշտորգբանկի հայցով «Արմավիա» ընկերությունից մոտ 13,5 մլն ռուբլի բռնագանձելու որոշում է ընդունել, հաղորդում է ՌԻԱ Նովոստի գործակալությունը:


Դրանով դատարանը մասնակիորեն բավարարել է բանկի հայցը, որը կազմում էր 16,5 մլն. ռուբլի: Բանկի ներկայացուցիչը դատարանում հայտարարել է, որ 2011 թվականի հուլիսին ավիաընկերությանը վարկ է տրամադրվել` լիզինգի պայմանագրով երկու Sukhoi SuperJet-100 ինքնաթիռ ձեռք բերելու նպատակով: Գործարքին ներգրավվել են նաև օտարերկրյա խորհրդատուներ` «PricewaterhouseCoopers» և «Վեգաս-Լեքս» ընկերությունները: Պայմանագրի համաձայն ավիաընկերությունը պետք է փոխհատուցեր բոլոր ծախսերը: Բանկը խորհրդատուներին վճարել է 14,8 մլն ռուբլի և ավիաընկերությանն ուղարկել վճարման հաշիվները: Սակայն, 2012-ին ավիաընկերությունը բանկին փոխանցել է ընդամենը 1 մլն ռուբլի, ինչի հետևանքով էլ բանկը դիմել է դատարան:


Ավիաընկերության ներկայացուցիչն էլ իր հերթին է հայտարարել, որ իրենք համաձայն չեն հայցային պահանջին: Այսպես, պատասխանող կողմը գտնում է, որ բանկը խախտել է եզրակացությունը տրամադրելու ժամկետը, որը կազմում է 3 ամիս: Պատասխանող կողմը նաև գտնում է, որ ծառայությունները տրամադրվել են ոչ պատշաճ ձևով, իսկ 2012-ին ավիաընկերությունը հրաժարվել է վարկն ստանալուց:


«Արմավիա» ընկերությունը, լինելով Sukhoi SuperJet-100 ինքնաթիռի մեկնարկային պատվիրատուն, 2012-ին հայտարարել էր, որ հրաժարվում է արդեն շահագործվող, ինչպես նաև նախատեսվող նոր ինքնաթիռից, որը «Գրաժդանսկիե Սամոլյոտի Սուխոգո» ՓԲԸ (ԳՍՍ) պատրաստվում էր նրան փոխանցել: 2013-ի ապրիլին հաղորդվեց, որ ԳՍՍ-ն դիմել է միջազգային միջնորդ դատարանին` վնասների փոխհատուցում ստանալու նպատակով, իսկ «Արմավիան» ապրիլի 1-ից հայտարարեց իր անվճարունակության գործընթացի մեկնարկի մասին: Ավելի վաղ հայտարարվել էր, որ ավիաընկերությունը միայն Հայաստանի բյուջեին պարտք է 24,2 մլրդ դրամ, այդ թվում, հարկերի գծով` 6,9 մլրդ դրամ, իսկ տոգանքների ու տույժերի գծով` 17,3 մլրդ դրամ: 
