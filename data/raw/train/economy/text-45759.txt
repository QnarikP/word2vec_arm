
Armef.com


Պետբյուջեի եկամուտները 2014թ. հունվար-ապրիլի համեմատ աճել են 1.6%-ով, ծախսերը` 13.3%-ով:


ՀՀ ֆինանսների նախարարությունը հրապարակել է հունվար-ապրիլ ամիսներին ՀՀ պետական բյուջեի կատարման ամփոփ բնութագիրը: 


Այսպես, 2015թ. պետական բյուջեի եկամուտները հունվար-ապրիլին կազմել են 344.1 մլրդ դրամ, ծախսերը` 375.6 մլրդ դրամ` համապատասխանաբար 61.9%-ով և 62.3%-ով ապահովելով ՀՀ կառավարության առաջին կիսամյակի ծրագրի կատարումը: Հարկ է նշել, որ ապահովվել է պետական բյուջեի ծախսային ծրագրերի շրջանակներում առաջին կիսամյակում պետական մարմինների` սահմանված կարգով ստանձնած պարտավորությունների ամբողջական կատարումը: 


Նշենք նաև, որ պետական բյուջեի եկամուտներում, ծախսերում և պակասուրդի ֆինանսավորման աղբյուրներում ներառված չեն արտաքին աղբյուրներից ֆինանսավորվող նպատակային ծրագրեր իրականացնող գրասենյակներով շրջանառվող միջոցները: Միաժամանակ, «ՀՀ 2015թ. պետական բյուջեի մասին» ՀՀ օրենքի 9-րդ հոդվածի 10-րդ կետի և 11-րդ հոդվածի 3-րդ կետի պահանջներից ելնելով, պետության դրամական միջոցների համախմբված հաշվառման նպատակով պետական բյուջեի ծրագրային և փաստացի ցուցանիշներում ներառվել են նաև ՀՀ պետական հիմնարկների համար բացված արտաբյուջետային հաշիվների համապատասխան շրջանառությունը, ինչպես նաև առանց սահմանափակման պետական բյուջեից կատարվող վճարումները: Մասնավորապես` արտաբյուջետային եկամուտները կազմել են շուրջ 8.9 մլրդ դրամ կամ առաջին կիսամյակում ծրագրված մուտքերի 55.4%-ը, իսկ ծախսերը` շուրջ 7.6 մլրդ դրամ կամ կիսամյակային ծրագրի 39.6%-ը: Պետբյուջեի տարեկան ծրագրային ցուցանիշները կատարվել են եկամուտների գծով` 28.4%-ով, ծախսերի գծով` 29.2%-ով: 


ԵԿԱՄՈՒՏՆԵՐԸ


2014թ. հունվար-ապրիլ ամիսների համեմատ` պետական բյուջեի եկամուտներն աճել են 1.6%-ով կամ 5.3 մլրդ դրամով, ինչը պայմանավորված է հարկային եկամուտների աճով: Իսկ այլ եկամուտները և պաշտոնական դրամաշնորհները նվազել են` համապատասխանաբար 3.1%-ով (632.9 մլն դրամով) և 11%-ով (58.4 մլն դրամով): 


Պետական բյուջեի եկամուտների 94.1%-ը ձևավորվել է հարկային եկամուտների և պետական տուրքերի, 5.75%-ը` այլ եկամուտների, 0.1%-ը` պաշտոնական դրամաշնորհների հաշվին:


Ընթացիկ տարվա հունվար-ապրիլ ամիսներին պետական բյուջե են մուտքագրվել 323.8 մլրդ դրամ հարկային եկամուտներ և պետական տուրքեր, որոնք կազմել են կիսամյակային ծրագրի 61.7%-ը: 2014թ. նույն ժամանակահատվածի համեմատ հարկերն ու տուրքերն աճել են 1.9%-ով կամ 6 մլրդ դրամով, որը հիմնականում ձևավորվել է եկամտային հարկի, մաքսատուրքի ու ակցիզային հարկի աճի և ավելացված արժեքի հարկի, շրջանառության հարկի, բնապահպանական ու բնօգտագործման վճարների և պետական տուրքի նվազման արդյունքում:


Հաշվետու ժամանակահատվածում պետբյուջեի հարկային եկամուտների և պետական տուրքերի 39%-ն ապահովվել է ավելացված արժեքի հարկի հաշվին, որը կազմել է 126.4 մլրդ դրամ` 3%-ով կամ 3.9 մլրդ դրամով զիջելով նախորդ տարվա նույն ցուցանիշը: ԱԱՀ-ի մուտքերից 62.7 մլրդ դրամը ստացվել է ՀՀ սահմանին հարկումից, 63.7 մլրդ դրամը` ապրանքների և ծառայությունների ներքին շրջանառությունից: Նշենք, որ ներքին շրջանառությունից ստացված մուտքերն աճել են 8.8%-ով կամ 5.1 մլրդ դրամով, ընդ որում` 7.4 մլրդ դրամը գանձվել է ԵԱՏՄ անդամ պետություններից ներմուծվող ապրանքների համար: Մաքսային սահմանին գանձված մուտքերը նախորդ տարվա առաջին կիսամյակի համեմատ նվազել են 12.6%-ով կամ 9.1 մլրդ դրամով:


Պետական բյուջեի հարկային եկամուտների ու պետական տուրքերի 4.2%-ն ապահովվել էակցիզային հարկի հաշվին` կազմելով 13.5 մլրդ դրամ: Մասնավորապես` հանրապետություն ներմուծվող ենթաակցիզային ապրանքների հարկումից ստացվել է 8.6 մլրդ դրամ,հանրապետությունում արտադրվող ենթաակցիզային ապրանքների հարկումից` 4.9 մլրդ դրամ: Ընդ որում` տեղական արտադրության ենթաակցիզային ապրանքների հարկումից ստացված մուտքերը նախորդ տարվա նույն ժամանակահատվածի համեմատ նվազել են 1.1%-ով, իսկ ներմուծվող ենթաակցիզային ապրանքների գծով մուտքերը` աճել 14.8%-ով: Արդյունքում` ակցիզային հարկի ընդհանուր մուտքերն աճել են 8.5%-ով:


Հաշվետու ժամանակահատվածում պետբյուջեի հարկային եկամուտների և պետական տուրքերի 12.6%-ը ձևավորվել է շահութահարկի հաշվին` կազմելով շուրջ 40.9 մլրդ դրամ: Նախորդ տարվա հունվար-ապրիլ ամիսների համեմատ` շահութահարկի մուտքերը նվազել են 0.5%-ով կամ 193.5 մլն դրամով:


Պետական բյուջեի հարկային եկամուտների և պետական տուրքերի 6.1%-ն ապահովվել էմաքսատուրքի մուտքերի հաշվին` կազմելով 19.7 մլրդ դրամ, որից 4.8 մլրդ դրամն այն գումարներ են, որոնց գծով վճարման պարտավորությունները ծագել են նախքան 2014թ. մայիսի 29-ի` Եվրասիական տնտեսական միության մասին պայմանագրի 5-րդ և 8-րդ հավելվածները Հայաստանի Հանրապետության կողմից կիրառելը: Շուրջ 14.9 մլրդ դրամ է ստացվել նշված հավելվածների գործողության մեջ մտնելուց հետո: 2014թ. հունվար-ապրիլ ամիսների համեմատ մաքսատուրքի մուտքերն աճել են 36.9%-ով կամ 5.3 մլրդ դրամով:


Հաշվետու ժամանակահատվածում ՀՀ պետական բյուջե են մուտքագրվել ավելի քան 9.1 մլրդ դրամ պետական տուրքեր` կազմելով կիսամյակային ծրագրի 62.4%-ը: Նախորդ տարվա նույն ժամանակահատվածի համեմատ այս մուտքերը նվազել են 10.5%-ով կամ 1.1 մլրդ դրամով` հիմնականում պայմանավորված ֆիզիկական անձանց տրվող իրավաբանական նշանակություն ունեցող փաստաթղթերի, որոշակի ծառայությունների կամ գործողությունների, պետական գրանցման և հյուպատոսական ծառայությունների կամ գործողությունների համար գանձված տուրքերի նվազմամբ:


Հաշվետու ժամանակահատվածում գործունեության առանձին տեսակներից ստացվել են 909 մլն դրամ հաստատագրված վճարներ, որոնք նախորդ տարվա նույն ժամանակահատվածի համեմատ նվազել են 24.5%-ով:


Պետբյուջե մուտքագրված շուրջ 6.5 մլրդ դրամ բնօգտագործման և բնապահպանական վճարներն ապահովել են հարկերի և տուրքերի 2%-ը: Նախորդ տարվա նույն ժամանակահատվածի համեմատ նշված եկամուտները նվազել են 14.8%-ով` հիմնականում պայմանավորված այլ պետություններում գրանցված տրանսպորտային միջոցներից օդային ավազան վնասակար նյութեր արտանետելու համար գանձվող վճարների գծով մուտքերի 42%-ով նվազմամբ: Համապատասխանաբար 73%-ով և 52.8%-ով նվազել են նաև օգտակար հանածոների արդյունահանման և ՀՀ-ում իրացվող շրջակա միջավայրին վնաս պատճառող ապրանքների համար գանձվող վճարները: Միաժամանակ, նախորդ տարվա նույն ժամանակահատվածի համեմատ, արդյունահանված մետաղական օգտակար հանածոների և դրանց վերամշակման արդյունքում ստացված արտադրանքի իրացման համար վճարվող ռոյալթիի գծով մուտքերն աճել են 40.3%-ով կամ շուրջ 1.1 մլրդ դրամով:


Հաշվետու ժամանակահատվածում շուրջ 91.9 մլրդ դրամ են կազմել եկամտային հարկիցստացված մուտքերը` ապահովելով պետական բյուջեի հարկերի և տուրքերի 28.4%-ը և 7.3%-ով գերազանցել նախորդ տարվա առաջին կիսամյակի ցուցանիշը, որը հիմնականում պայմանավորված է աշխատավարձի և դրան հավասարեցված վճարումների գծով մուտքերի աճով:


Հունվար-ապրիլին պետական բյուջե է մուտքագրվել 3.7 մլրդ դրամ շրջանառության հարկ, որը 28.7%-ով կամ 1.5 մլրդ դրամով զիջել է նախորդ տարվա համապատասխան ցուցանիշը: 


Շուրջ 3.1 մլրդ դրամ են կազմել նպատակային սոցիալական վճարները, որոնք ներդրվել են 2014թ. հուլիսի 1-ից` «Կուտակային կենսաթոշակների մասին» ՀՀ օրենքում կատարված փոփոխության համաձայն:


Հունվար-ապրիլ ամիսներին ՀՀ պետական բյուջե են մուտքագրվել 8.1 մլրդ դրամի այլ հարկեր` ապահովելով հարկերի և տուրքերի 2.5%-ը: Մասնավորապես` 2.4 մլրդ դրամ են կազմել ռադիոհաճախականության օգտագործման պարտադիր վճարները, ավելի քան 2 մլրդ դրամ` արտոնագրային վճարները, 1 մլրդ դրամ` պարտադիր սոցիալական ապահովության վճարների գծով նախորդ տարիների պարտավորությունների վճարումից ստացված միջոցները, 1 մլրդ դրամ` ճանապարհային վճարները, 672.5 մլն դրամ` հարկային ծառայության մարմնի համակարգի և մաքսային ծառայության նյութական խրախուսման և համակարգի զարգացման ֆոնդի միջոցները, 369.8 մլն դրամ` հանրային ծառայությունների կարգավորման պարտադիր վճարները, 273.3 մլն դրամ` հարկային օրենսդրության խախտման համար «Հարկերի մասին» ՀՀ օրենքով սահմանված տուգանքները և 258.5 մլն դրամ` «Առևտրի և ծառայությունների մասին» ՀՀ օրենքով սահմանված դրոշմապիտակների ձեռքբերման վճարները: Նախորդ տարվա հունվար-ապրիլի համեմատ` այլ հարկերի փաստացի ցուցանիշը նվազել է 16.3%-ով կամ 1.6 մլրդ դրամով:


Հունվար-ապրիլ ամիսների ընթացքում ՀՀ պետական մարմինների արտաբյուջետային ծրագրերի շրջանակներում ստացվել են 472.5 մլն դրամ դրամաշնորհներ, որը կազմել է կիսամյակային ծրագրով սահմանված ցուցանիշի 71.1%-ը:


Հաշվետու ժամանակահատվածում պետբյուջեի այլ եկամուտները կազմել են շուրջ 19.8 մլրդ դրամ, որից 7.7 մլրդ դրամը` ՀՀ պետական հիմնարկների արտաբյուջետային եկամուտները: Այլ եկամուտների առաջին կիսամյակի ծրագրային ցուցանիշն ապահովվել է 65.6%-ով: Մուտքերից 7.2 մլրդ դրամը ստացվել է ռեզիդենտներին տրամադրված վարկերի օգտագործման դիմաց` որպես տոկոսավճարներ, որոնք նախորդ տարվա նույն ժամանակահատվածի համեմատ աճել են 7 անգամ: 5.7 մլրդ դրամ է ստացվել ապրանքների մատակարարումից և ծառայությունների մատուցումից` 13.7%-ով զիջելով նախորդ տարվա համապատասխան ցուցանիշը: Առաջին կիսամյակի ծրագրային ցուցանիշների նկատմամբ համեմատաբար ցածր կատարողական արձանագրվել է ապրանքների մատակարարումից և ծառայությունների մատուցումից եկամուտների, իրավախախտումների համար գործադիր, դատական մարմինների կողմից կիրառվող պատժամիջոցներից մուտքերից և պետական սեփականություն հանդիսացող գույքի վարձակալությունից եկամուտների գծով: Նշված եկամուտները կազմել են` համապատասխանաբար 5.7 մլրդ դրամ, 3.8 մլրդ դրամ և 97.1 մլն դրամ` ապահովելով առաջին կիսամյակի ծրագրային ցուցանիշների համապատասխանաբար 50.3%-ը, 56.5%-ը և 23.7%-ը: Օրենքով և այլ իրավական ակտերով սահմանված պետական բյուջե մուտքագրվող այլ եկամուտները 2015թ. առաջին կիսամյակի ծրագրային ցուցանիշը գերազանցել են 2.8 անգամ` կազմելով 1.2 մլրդ դրամ: 2014թ. նույն ժամանակահատվածի համեմատ` այլ եկամուտները նվազել են 3.1%-ով կամ 632.9 մլն դրամով` հիմնականում պայմանավորված օրենքով և իրավական այլ ակտերով սահմանված` պետական բյուջե մուտքագրվող այլ եկամուտների ու բյուջեի ժամանակավոր ազատ միջոցների տեղաբաշխումից և դեպոզիտներից ստացվող տոկոսավճարների նվազմամբ:


ԾԱԽՍԵՐԸ


2015թ. հունվար-ապրիլ ամիսներին ՀՀ պետական բյուջեի ծախսերը նախորդ տարվա նույն ժամանակահատվածի համեմատ աճել են 13.3%-ով կամ 44.2 մլրդ դրամով, ինչը պայմանավորված է ընթացիկ ծախսերի աճով:


Ընթացիկ ծախսերը հաշվետու ժամանակահատվածում կազմել են 365.3 մլրդ դրամ` 63.6%-ով ապահովելով կիսամյակային ծրագրի կատարումը: Նախորդ տարվա համեմատ` ընթացիկ ծախսերն աճել են 14.2%-ով կամ 45.4 մլրդ դրամով: Աճը հիմնականում պայմանավորված է կենսաթոշակների և ծառայությունների ու ապրանքների ձեռքբերման ծախսերի աճով:


Հաշվետու ժամանակահատվածում 37.9 մլրդ դրամ տրամադրվել է պետական հիմնարկների աշխատողների աշխատանքի վարձատրությանը, որը կազմել է կիսամյակային ծրագրի 60.7%-ը և 28.9%-ով (8.5 մլրդ դրամով) գերազանցել նախորդ տարվա նույն ցուցանիշը: Աճը պայմանավորված է 2014թ. հուլիսի 1-ից պետական պաշտոն զբաղեցնող անձանց բազային աշխատավարձի բարձրացմամբ և «Պետական պաշտոններ զբաղեցնող անձանց վարձատրության մասին» ՀՀ օրենքի գործողությամբ, որով սահմանվել է պետական պաշտոններ զբաղեցնող անձանց աշխատանքի վարձատրության միասնական համակարգ:


Ծառայությունների և ապրանքների ձեռքբերման նպատակով այս տարվա հունվար-ապրիլ ամիսներին ՀՀ պետական բյուջեից օգտագործվել է 70.7 մլրդ դրամ, որը կազմել է կիսամյակային ծրագրի 60.6%-ը և 21.8%-ով գերազանցել նախորդ տարվա համապատասխան ցուցանիշը` հիմնականում պայմանավորված պայմանագրային այլ ծառայությունների, ընթացիկ նորոգման և պահպանման, ինչպես նաև նյութերի ձեռքբերման ծախսերի աճով:


Պետական պարտքի սպասարկմանը հունվար-ապրիլ ամիսներին տրամադրվել է 29.9 մլրդ դրամ` կազմելով կիսամյակային ծրագրի 83.6%-ը: Նշված գումարից 15.6 մլրդ դրամ տրամադրվել է ներքին, 14.3 մլրդ դրամ` արտաքին պարտքի սպասարկմանը, որոնք կատարվել են` համապատասխանաբար 91.4%-ով և 76.5%-ով: Պետական պարտքի սպասարկման ծախսերը 6.1%-ով կամ 1.7 մլրդ դրամով գերազանցել են նախորդ տարվա նույն ժամանակահատվածի ցուցանիշը` պայմանավորված արտաքին պետական պարտքի սպասարկման ծախսերի աճով: 


2015թ. հունվար-ապրիլ ամիսներին ՀՀ պետական բյուջեից տրամադրվել են 10.6 մլրդ դրամիսուբսիդիաներ` կազմելով կիսամյակային ծրագրի 63.6%-ը և 6%-ով գերազանցելով նախորդ տարվա նույն ցուցանիշը:


Հաշվետու ժամանակահատվածում պետբյուջեից տրամադրվել են 45.6 մլրդ դրամիդրամաշնորհներ, որից 45.1 մլրդ դրամը` պետական հատվածի այլ մակարդակներին, 591.8 մլն դրամը` միջազգային կազմակերպություններին: Մասնավորապես` համայնքների բյուջեներին ֆինանսական համահարթեցման սկզբունքով տրամադրվել են 14.7 մլրդ դրամդոտացիաներ, որոնք կազմել են առաջին կիսամյակի ծրագրի 66.7%-ը և նախորդ տարվա նույն ժամանակահատվածի համեմատ աճել 13%-ով: Դրամաշնորհների կիսամյակային ծրագիրն ընդհանուր առմամբ կատարվել է 64.3%-ով, իսկ նախորդ տարվա համեմատ նշված ծախսերն աճել են 5.8%-ով կամ 2.5 մլրդ դրամով, որը հիմնականում պայմանավորված է պետական բյուջեից համայնքների բյուջեներին համահարթեցման սկզբունքով տրվող դոտացիաների և սուբվենցիաների աճով:


Ընթացիկ ծախսերի 33.8%-ը` 123.6 մլրդ դրամ, ուղղվել է սոցիալական նպաստների և կենսաթոշակների վճարմանը` ապահովելով ներկայացված բոլոր պարտավորությունների կատարումը և արձանագրելով կիսամյակային ծրագրի 63.7% կատարողական: Նշված գումարից 86.9 մլրդ դրամն ուղղվել է կենսաթոշակների, 36.7 մլրդ դրամը` նպաստների վճարմանը: Նախորդ տարվա հունվար-ապրիլ ամիսների համեմատ` նպաստների և կենսաթոշակների ծախսերն աճել են 14.7%-ով կամ 15.8 մլրդ դրամով, ընդ որում` 5.3%-ով (1.8 մլրդ դրամով) աճել են նպաստները, 19.2%-ով (14 մլն դրամով)` կենսաթոշակները: 


Հաշվետու ժամանակահատվածում պետական բյուջեի միջոցներից 47 մլրդ դրամ տրամադրվել է այլ ծախսերին` կազմելով կիսամյակային ծրագրի 60.5%-ը և 8.5%-ով կամ 3.7 մլրդ դրամով գերազանցելով նախորդ տարվա նույն ցուցանիշը:


Պետական բյուջեի ոչ ֆինանսական ակտիվների հետ գործառնությունները հունվար-ապրիլին կազմել են 10.3 մլրդ դրամ կամ նախատեսվածի 35.6%-ը: Ավելի քան 10.3 մլրդ դրամ են կազմել ոչ ֆինանսական ակտիվների գծով ծախսերը, որոնց կիսամյակային ծրագիրը կատարվել է 28%-ով: Նախորդ տարվա նույն ժամանակահատվածի համեմատ ոչ ֆինանսական ակտիվների գծով ծախսերը նվազել են 13.5%-ով` հիմնականում պայմանավորված շենքերի և շինությունների շինարարության ծախսերի նվազմամբ: Ոչ ֆինանսական ակտիվների օտարումից հունվար-ապրիլ ամիսներին պետական բյուջե է մուտքագրվել 54.7 մլն դրամ: Նախորդ տարվա նույն ժամանակահատվածի համեմատ ոչ ֆինանսական ակտիվների հետ գործառնությունների ցուցանիշը նվազել է 10.8%-ով կամ 1.2 մլրդ դրամով:


ՊԱԿԱՍՈՒՐԴԸ


2015թ. հունվար-ապրիլ ժամանակահատվածում ՀՀ պետական բյուջեն կատարվել է 31.5 մլրդ դրամ պակասուրդով` առաջին կիսամյակի ճշտված ծրագրով նախատեսված 47.5 մլրդ դրամի դիմաց: Մասնավորապես` ներքին ֆինանսավորումը կազմել է -78.2 մլրդ դրամ, արտաքին ֆինանսավորումը` 109.7 մլրդ դրամ` կիսամյակային ծրագրով նախատեսված համապատասխանաբար -51.1 մլրդ դրամի և 98.5 մլրդ դրամի դիմաց:


Ներքին աղբյուրներում -8 մլրդ դրամ են կազմել փոխառու զուտ միջոցները, -70.2 մլրդ դրամ` ֆինանսական զուտ ակտիվները` առաջին կիսամյակի ծրագրով նախատեսված համապատասխանաբար -10.7 մլրդ դրամի և -40.4 մլրդ դրամի դիմաց: Ներքին փոխառու միջոցներում շուրջ 8 մլրդ դրամ (81.3%) է կազմել գանձապետական պարտատոմսերի զուտ մարումը: Առաջին կիսամյակի ծրագրով ՀՀ ռեզիդենտներին պետական բյուջեից տրամադրված վարկային միջոցները հաշվետու ժամանակահատվածում կազմել են 14.4 մլրդ դրամ` 96.3%-ով ապահովելով առաջին կիսամյակի ծրագրային ցուցանիշը: 3.2 մլրդ դրամ ստացվել է տրամադրված ներքին վարկերի վերադարձից` կազմելով կիսամյակային ծրագրի 27.5%-ը: Ներքին աղբյուրներում ձևավորված ազատ միջոցներն ավելացել են 58.9 մլրդ դրամով` առաջին կիսամյակի ծրագրով նախատեսված 39.5 մլրդ դրամի փոխարեն:


Պետական բյուջեի պակասուրդի արտաքին ֆինանսավորումը` 109.7 մլրդ դրամ կազմել է առաջին կիսամյակի ծրագրով նախատեսված ցուցանիշի 111.3%-ը: Արտաքին աղբյուրներում կիսամյակային ծրագրով նախատեսված 122.4 մլրդ դրամի դիմաց 126.7 մլրդ դրամ են կազմել փոխառու զուտ միջոցները (103.5%): Մասնավորապես` 9.3 մլրդ դրամ ուղղվել է արտաքին պարտքի մարմանը, որը կազմել է կիսամյակային ծրագրի 70.3%-ը: Նշված գումարից շուրջ 3.2 մլրդ դրամը հատկացվել է Զարգացման միջազգային ընկերակցության, 2 մլրդ դրամը` Արժույթի միջազգային հիմնադրամի, 400.6 մլն դրամը` Ասիական զարգացման բանկի, 392.1 մլն դրամը` Վերակառուցման և զարգացման եվրոպական բանկի, 328.9 մլն դրամը` ՕՊԵԿ-ի Միջազգային զարգացման հիմնադրամի աջակցությամբ իրականացվող ծրագրերի գծով պարտքի մարմանը, շուրջ 2.7 մլրդ դրամը` օտարերկրյա պետությունների նկատմամբ ունեցած պարտավորությունների մարմանը: 


Մանրամասները՝ սկզբնաղբյուր կայքում:
