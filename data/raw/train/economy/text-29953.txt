
Վարդենիս-Մարտակերտ ճանապարհի հայաստանյան հատվածը շահագործման կհանձնվի արդեն տարվա վերջ: Այս մասին «Հայաստան» համահայկական հիմնադրամի հոգաբարձուների խորհրդի 23-րդ նիստի ավարտին, որը վարել է խորհրդի նախագահ, ՀՀ նախագահ Սերժ Սարգսյանը, լրագրողների հետ հանդիպմանը հայտարարեց «Հայաստան» համահայկական հիմնադրամի գործադիր տնօրեն Արա Վարդանյանը: 


Նրա խոսքով, Լեռնային Ղարաբաղի ճանապարհի հատվածի շահագործումը նախատեսված է մյուս տարվա վերջում: Անցած տարի դրամահավաքի արդյունքում գոյացած գումարից 12 մլն դոլարն ուղղվել է ճանապարհաշինության ծախսերին, այս պահի դրությամբ իրականացվում է ճանապարհաշինության առաջին փուլը` հողային աշխատանքները:  Նա տեղեկացրեց, որ ՀՀ կառավարությունը հիմնադրամին տրամադրել է 1 մլրդ 600 մլն դրամ, որպեսզի Հայաստանի ճանապարհի հատվածը հանձնվի մինչև տարեվերջ: Ծրագիրն ավարտին հասցնելու համար նախնական հաշվարկներով հարկավոր է ևս 20 մլն դոլար:  Ա.Վարդանյանը վստահեցրեց, որ բացի նրանից, որ այս ճանապարհը բավականին կհեշտացնի Արցախ տանող ճանապարհը, այն նաև շատ հարմար ու հեշտ ճանապարհ է և անցնում է գեղեցիկ վայրերով. «Սա երկրորդ ճանապարհն է, որ կապում է Հայաստնն ու Ղարաբաղը, այնպես որ այս ճանապարհը նաև ստրատեգիկ նշանակություն ունի»,- նշեց Ա.Վարդանյանը` հավելով, որ այս տարի նախատեսված դրամահավաքին հավաքագրված գումարը, նիստի արդյունքներով, որոշվել է ևս ուղղել այս խնդրի լուծմանը:
