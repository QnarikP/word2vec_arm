
ԱԺ ՀԱԿ խմբակցության պատգամավոր, նախկին վարչապետ, տնտեսագետ Հրանտ Բագրատյանը ֆեյսբուքյան իր էջում գրառում է կատարել՝ անդրադառնալով էլեկտրաէներգիայի թանկացման խնդրին: Պատգամավորի խոսքով՝ թանկացման հարցը «համար մեկն է»:


«Բոլորն ընդունում են, որ ՀԷՑ-ը արդյունավետ չի աշխատում, բայց նշում են, որ թանկացումը մասնակիորեն օբյեկտիվ է, քանի որ դրամ-դոլար փոխարժեքը 16%-ով փոխվել է», - նշում է Բագրատյանը եւ փաստում, որ այս «պատճառն» անընդունելի է, քանի որ.


«1. ՀՀ-ում էլեկտրաէներգիայի արտադրության կառուցվածքն է. ՀԷԿ-եր՝ 29%, ՋԷԿ-եր՝ 29% եւ ատոմակայան՝ 42%: Ռուսաստանում, համապատասխանաբար, 16%, 67% եւ 17%:  Այսինքն՝ հոսանքը Հայաստանում ավելի էժան պիտի լինի՝ անկախ ամեն ինչից, քանզի ջուրը մեզ մոտ ՀԷԿ-երի համար ձրի է: Մինչդեռ օգոստոսի 1-ից հոսանքի գինը Հայաստանում կլինի 49 դրամ, իսկ ՌԴ-ում՝ 19 դրամ:


2. Դրամի փոխարժեքը ոչ մի ուղղակի կապ չունի հոսանքի գնի հետ: Հոսանքը գազ չէ: Էլեկտրաէներգիայի սոսկ 29 տոկոսն է ՋԷԿ-երում արտադրվում: Դրա մեջ էլ գազի դերը կեսն է (ՀԷՑ-ի մնացած բոլոր ծախսերը դրամով են): Այսպիսով՝ եթե դրամի կուրսը փոխվել է 16 %-ով , ապա, դրանով պայմանավորված՝ հոսանքի գինը մաքսիմում կարող է (բարձրանալ) 2,3 տոկոսով: Այսինքն՝ խոսք կարող էր լինել միայն 0,84 (այլ ոչ թե 6,93) դրամով թանկացման մասին»:


Ամփոփելով՝ Հրանտ Բագրատյանը նշում է, որ ՀԷՑ-ի պրոբլեմը գողությունն է:


«Եթե դրա դեմը պետությունը չառնի, մի կես տարի հետո պատմությունը կկրկնվի», - գրում է նախկին վարապետը:


 
