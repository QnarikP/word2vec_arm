
Հայաստանը 500 միլիոն դոլարի եվրոբոնդ է տեղաբաշխել: Այս մասին երեկ երեկոյան հաղորդագրություն է տարածել «Ռոյթերս» գործակալությունը: Համաձայն աղբյուրի, եվրոբոնդերի եկամտաբերությունը կկազմի 7.5 տոկոս տարեկան, իսկ մարման ժամկետը 10 տարի: Լուրի իսկությունը չհաջողվեց ճշտել ոչ ԿԲ-ից, որտեղ խորհուրդ տվեցին դիմել կառավարություն, ոչ էլ կառավարության մամուլի ծառայությունից, որտեղ էլ խորհուրդ տվեցին դիմել ֆիննախ՝ հավելելով, որ իրենք եվրոբոնդերի տեղաբաշխման մասին այս պահի դրությամբ տեղեկություն չունեն: Ֆինանսների նախարարության տեղեկատվության և հասարակայնության հետ կապերի բաժնի հետ էլ, ավանդույթի համաձայն, կապ հաստատել չհաջողվեց:


Ամենայն հավանականությամբ կառավարությունը իրոք եվրոբոնդեր է տեղաբաշխել, այսպիսով՝ ավելացնելով ՀՀ արտաքին պարտքը կես միլիարդ դոլարով: Նշենք նաև, որ սա ամենաթանկ արտաքին պարտքն է, որ երբևէ ներգրավել է ՀՀ կառավարությունը:


Հիշեցնենք, որ Հայաստանի խորհրդարանը 2015 թվականի բյուջեի նախագիծը հաստատել է 114 մլրդ դրամ կամ ՀՆԱ 2,34% պակասուրդով եւ ՀՆԱ 4,1% աճով:


Կապիտալի միջազգային շուկաներ նոր ելքի նախապատրաստման ֆոնին միջազգային վարկանշային գործակալություններն իջեցրել են Հայաստանի սուվերեն վարկանիշները: Հունվարի 15-ին Moody 's-ը Հայաստանի երկրի շեմի վարկանիշը նվազեցրել էր Ba2-ից մինչեւ Ba3 եւ վերանայել կանխատեսումը` «Կայունից» «Բացասականի», իսկ հունվարի 30-ին Fitch-ը երկրի շեմի վարկանիշը նվազեցրել էր "ВВ"-ից մինչեւ "BB-"` կայուն կանխատեսմամբ:
