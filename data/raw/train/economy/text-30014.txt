
Հայաստանում փոքր ՀԷԿ-երի զարգացումը կարող է վտանգել որոշ ձկնատեսակներ, այդ թվում` կարմրախայտը: Ինչպես ԱրմԻնֆո-ի  թղթակցի հետ զրույցում նշել է WWF-Հայաստանի ղեկավար Կարեն Մանվելյանը, փոքր ՀԷԿ-երի շահագործման հետևանքով Հայաստանի որոշ գետերում ձուկը, պարզապես, անհետանում է: Դրանց թվում են Ծավը, Մարցը, Ախուրյանը և Եղեգիսը: Փորձագետը նշել է, որ Հայաստանում անհրաժեշտ է խստացնել վերահսկողությունը փոքր ՀԷԿ-երի շինարարության ոլորտում:


Այսպես, բազմաթիվ ՓՀԷԿ-եր շահագործվում են առանց ձկնուղիների, ինչը կործանարար է ձկնային ֆաունայի համար: Մանվելյանը նշել է նաև չնչին էկոլոգիական հոսքը, ինչպես նաև այն վայրերի ոչ ճիշտ ընտրությունը, որտեղ փոքր ՀԷԿ-եր են կառուցվում:


Առաջին հերթին վտանգված է կարմրախայտը, որը հանդիպում է լեռնային գետակներում, գետերի վերին հոսանքներում: Եթե այդ վայրերում փոքր ՀԷԿ-եր են կառուցում, այդ ձկնատեսակն անհետանում է: «Եթե իրավիճակը չփոխվի, ապա կարմրախայտը կհայտնվի Կարմիր գրքում»,- նշել է Մանվելյանը: Բնապահպանական ՈԿԿ-երը բազմիցս բացասական գնահատական են տվել Հայաստանում փոքր ՀԷԿ-երի գործունեությանը: Մասնավորապես, նշվել է, որ մեկ գետի վրա կարող է գործել միանգամից մի քանի ՀԷԿ: Դրա արդյունքում գետերի բազմակիլոմետրանոց հատվածներ հոսում են խողովակներով, ինչը բացասաբար է անդրադառնում բուսական և կենդանական աշխարհի վրա:


Հանրապետության տարբեր մարզերում փոքր ՀԷԿ-երի կառուցման նախագծերի դեմ ընթացել են բողոքի զանգվածային ակցիաներ: Վերջերս իրենց դժգոհությունը հայտնեցին Արագածոտնի մարզի մի քանի գյուղերի բնակիչները,  որոնք մի քանի անգամ փակեցին Երևան-Ապարան ավտոճանապարհը` ի նշան բողոքի ընդդեմ Կարբիի կիրճում ՓՀԷԿ շնարարության: Նրանց հիմնական փաստարկն այն է, որ փոքր ՀԷԿ-ն իրենց կզրկի ոռոգման ջրից: 
