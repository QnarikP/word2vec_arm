
Հայաստանը մտադիր է անօդաչու թռչող սարքեր արտահանել Դանիա: Այդ մասին հոկտեմբերի 2-ին մամուլի ասուլիսում հայտարարել է Ինֆորմացիոն տեխնոլոգիաների ձեռնարկությունների միության (UITE) տնօրեն Կարեն Վարդանյանը: Այս մասին հաղորդում է ԱրմԻնֆոն:


Նրա ասելով, ընթացիկ տարվա հունիսին UITE-ն անցկացրել է անօդաչու թռչող սարքերի առաջին մրցույթը, ինչից հետո հաղթողներից մեկն ընկերություն է գրանցել և սկսել առաջին առևտրային անօդաչու թռչող սարքի արտադրությունը: ՙԸստ նախնական պայմանավորվածության, կարտադրվի ամսական մոտ 10 անօդաչու թռչող սարք: Նախատեսվում է, որ այն կկիրառվի Դանիայում ագրոհետազոտություններ անցկացնելու, ցանքատարածությունների աէրոնկարահանման նպատակով՚, - նշել է Վարդանյանը: Նա նաև ընդգծել է, որ դա կարևոր գործընթաց է Հայաստանի համար, քանի որ թույլ կտա դուրս գալ անօդաչու թռչող սարքերի հնամաշխարհային շուկա: Վարդանյանը նաև ընդգծել է, որ այդ ճյուղի զարգացման համար երկրում արդեն գործում է 55 օղակ, որոնցում նորարարական ծրագրերով ուսանում են 5-10-րդ դասարանների աշակերտներ:


Հիշեցնենք, որ Ինֆորմացիոն տեխնոլոգիաների ձեռնարկությունների միությունը հիմնադրվել  է 2000 թվականին ճյուղի ընկերությունների տնտեսական շահերի պաշտպանության, բիզնեսի զարգացումը խթանելու, ՏՏ ոլորտի  հետազոտությունները խրախուսելու նպատակով: Ներկայում Միության կազմում են Հայաստանի բարձր և տեղեկատվական տեխնոլոգիաների ոլորտը ներկայացնող մի քանի տասնյակ ընկերություններ:
