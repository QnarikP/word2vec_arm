
Իրան-Հայաստան երկաթուղու նախագիծը արդյունավետ լինել չի կարող, ԱրմԻնֆոյի փոխանցմամբ, հայտարարել է «Ռուսաստանյան երկաթուղի» ԲԲԸ տնօրեն Վլադիմիր Յակունինը: Ըստ աղբյուրի, Յակունինը վստահություն է հայտնել, որ այդ նախագիծը հեռանկար չունի. «Դա նույնն է, թե պատի մեջ ոչ մի տեղ չտանող պատուհան բացես՝ հարեւանի տուն»:   


Ուշագրավ է, որ նույն Յակունինը 2012-ին Երեւանում հայտարարում էր, որ Իրան-Հայաստան երկաթուղու կառուցումը իրատեսական ծրագիր է: Իսկ ՀՀ տրանսպորտի եւ կապի նախարար Գագիկ Բեգլարյանը 2014-ի դեկտեմբերին տեղեկացրել է, որ ԱՄԷ-ում գործող «Ռասիա» ընկերությունը պարտավորվել է մինչեւ 2016-ի մարտ ներկայացնել երկաթուղու կառուցման վերջնական նախագիծը եւ որ Հայաստանի տարածքում երկաթուղու կառուցումը կարժենա 3 մլրդ դոլար: «Ռասիա» ընկերութան ներկայացուցիչ    Ջոզեֆ Բերկովսկին ավելի վաղ հայտարարել էր, թե ընկերությունն արդեն 15 մլն դոլար է ծախսել նախագծային աշխատանքների վրա: Մինչդեռ, կազմակերպությունը Հայաստանում գրասենյակ չունի, չունի նաեւ վեբկայք: 


Նշենք նաեւ, որ Իրան Հայաստան երկաթուղու կառուցումը Սերժ Սարգսյանի նախընտրական խոստումներից է: 2008-ի հոկտեմբերին՝ ԱԺ ամբիոնից եկլույթ ունենալով, Սարգսյանը հայտարարել է, որ «մոտ տարիներին կմեկնարկեն Իրան-Հայաստան երկաթուղու կառուցման աշխատանքները»:  
