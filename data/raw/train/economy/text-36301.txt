
Փորձը ցույց է տալիս, որ Սերժ Սարգսյանը պետք է խուսափի երկրի սոցիալ– տնտեսական կյանքին վերաբերող կոնկրետ թվերի շուրջ խոսելուց։


Պարզվում է, որ ամիսներ առաջ Չեխիայի հայ համայնքի հետ հանդիպման ժամանակ Սերժ Սարգսյանը հերթական անգամ ստել է:  «Առավոտ»-ի փոխանցմամբ՝ պատասխանելով այն հարցին, թե արդյո՞ք հնարավոր է համարում, որ Հայաստանը ՄՄ-ի միջոցով պայմանագիր ստորագրի ԵՄ հետ՝ ազատ առեւտրի գոտու շուրջ, Սարգսյանը պատասխանել է. «Ազատ առեւտրի պայմանագիրը կարճաժամկետ հատվածում կապահովի ՀՀ համախառն ներքին եկամտի 1 տոկոսի աճ, միջին ու երկարաժամկետի դեպքում՝ 2-3 տոկոս։ Դե համեմատեք ապրանքատեսակով: Միայն գազ, բնական ալմաստ, վառելիքաքսուքային նյութեր։ Միայն սրանցից օգուտը մի քանի անգամ ավելի շատ է։ Բացի այդ, ՄՄ անդամ երկրներին Ռուսաստանը 30 տոկոս էժան նավթամթերք է վաճառում, հիմա ինչ անենք, ասենք՝ չէ, կվճարենք ավելի թանկ ու միանանք ասոցացման ծրագրի՞ն։ Չեխիան երկու անգամ ավելի թանկ է վճարում «Գազպրոմին»՝ 1000 խմ-ի համար։ Եվրոպա մենք արտահանում ենք ալյումին, պղնձի եւ մոլիբդենի խտանյութ։ Մենք ինչ այլ պայմանագիր էլ կնքենք, մեկ է, նրանք հաճույքով կընդունեն այդ խտանյութը։ Չեմ կարծում, թե ապագայում էլ կարողանանք Եվրոպայում տարեկան անգամ 150 շիշ կոնյակ վաճառել, իսկ Ռուսաստանում՝ 150 միլիոն շիշ ենք վաճառում»:


Այստեղ հատկապես ուշագրավ է այն հանգամանքը, որ, ըստ Հայաստանի Հանրապետության մաքսային ծառայության տվյալների՝ 2013 թվականին չբնափոխած, 80 %-ից ծավալային ցածր  խտությամբ էթիլենային սպիրտի, սպիրտային թուրմի, լիկյորի եւ այլ սպիրտային ըմպելիքի արտահանումը կազմել է 14 մլն 151 հազար լիտր, որից Ռուսաստանի Դաշնություն է արտահանվել 11 մլն 955 լիտրը: Այս պարագայում հարկ ենք համարում նշել, որ Հայաստանից հիմնականում արտահանվում են 0.5 լիտր եւ ավելի տարողությամբ սպիրտային խմիչքներ: Ավելին՝ այս 11 մլն 955 հազար լիտր թիվը ոչ թե վերաբերում է միայն կոնյակին, այլ բոլոր 80 տոկոսից ցածր խտությամբ սպիրտային ըմպելիքներին:


Եթե պատկերացնենք, թե Սերժ Սարգսյանի խոսքերը համապատասխանում են իրականությանը, ապա զուտ մաթեմատիկական հաշվարկների միջոցով պարզ է դառնում, որ 12 մլն լիտր քանակությամբ կոնյակը կարտահանվի 0.08 լիտր տարողությամբ շշերով: Ակնհայտ է, որ այս պնդումը իրական չէ, մանավանդ, ինչպես նշեցինք, այդ 12 մլն-ը վերաբերում է ոչ միայն կոնյակին: Հաշվարկներից ակհայտ է դառնում նաեւ, որ եթե գոնե ամբողջ արտահանվող կոնյակի 50 տոկոսը լիներ կես լիտր տարողությամբ շշերով, իսկ մյուս կեսը՝ 0.25 լիտր, ապա մնացած երեք միլիոն լիտրը անհրաժեշտ կլիներ տեղավորել 37.5 մլն շշերի մեջ: Արդյունքում՝ կրկին հանգում ենք այն եզրակացությանը, որ կա՛մ պետք է արտահանվեր 0.08 լիտր տարողությամբ շշերով, ինչը, իհարկե, լուրջ չէ, կա՛մ Սարգսյանի կողմից նշված թիվը անգամ չնչին տոկոսով չի համապատասխանում իրականությանը:


Այսպիոսով՝ ուսումնասիրելով մաքսային ծառայության տվյալները եւ զուտ մաթեմատիկական հաշվարկներ կատարելով՝ բացահայտվում է Սերժ Սարգսյանի հերթական սուտը:
