
Այսօր ՄԱԿ-ը ձեռնամուխ  կլինի, այսպես կոչված՝ մարդասպան-ռոբոտների կիրառման օրինաչափության քննարկմանը: Ժնևում քառօրյա գագաթնաժողովի մասնակիցները կփորձեն հասկանալ, թե որքանով է արդարացված դրանց գոյությունը:


Ինչպես նշել է ամերիկացի ակտիվիստուհի և խաղաղության Նոբելյան մրցանակակիր Ջոդի Ուիլյամսը, անհրաժեշտ է այսօր իսկ լիակատար արգելք սահմանել նման տեխնիկայի նկատմամբ՝ հետագայում խուսափելու համար ռազմական հակամարտությունների ընթացքում անվերահսկելի սպանություններից:


Այսօրվա դրությամբ մարդասպան-ռոբոտների թվին են պատկանում ռազմական անօդաչու թռչող սարքերը, որոնք օգտագործվում են մի շարք երկրներում, այդ թվում՝ ԱՄՆ-ում, Չինաստանում, Ռուսաստանում և Հարավային Կորեայում:


Իրավապաշտպանները բազմիցս նշել են, որ  անօդաչու թռչող սարքերի գրոհների հետևանքով հաճախ զոհվում են անմեղ մարդիկ: Փոխանցում է BBC-ն:
