
Ֆինանսների նախարար Վարդան Արամյանը կարծում է, որ Հայաստանի հարկաբյուջետային քաղաքականության մեջ ռիսկերը շատ չեն:


«Եթե միջազգային ներդրողները տեսնեին մեր հարկաբյուջետային քաղաքականության մեջ ռիսկեր, ապա չէին շարունակի աշխատել», - ասել է նա այսօր լրագրողների  հետ հանդիպմանը:


Նախարարը նշել է, որ ՀՀ ներքին պարտքն այս պահին կազմում է 523 մլրդ դրամ։


«Ամեն ինչ անում ենք, որ դա 8-10 տարվա շրջանակներում մնա։ Այս տարի մենք թողարկեցինք 30 տարիանոց պարտատոմսեր։ Սա աննախադեպ էր, քանի որ այն առանց տոկոսադրույքների բարձրացման էր եւ նախկին Խորհրդային միության երկրներում նման բան չի եղել դեռ», - ասել  է Արամյանը:


Նախարարն տեղեկացրել է, որ կրկնակի հարկումը բացառող 46 պայմանագիր է կնքվել մինչ այս պահը, որոնցից վերջինը` Իսրայելի հետ: Նրա խոսքով, մինչեւ տարեվերջ նման պայմանագրեր կկնքվեն Ղրղզստանի եւ Ուզբեկստանի հետ , իսկ մինչեւ 2022թ. նման պայմանագրերի թիվը կավելանա 8-ով:


Ի դեպ, նախարարի վստահեցմամբ` այս տարի բյուջեով նախատեսված 3.2 տոկոսանոց տնտեսական աճի փոխարեն տարեվերջին կգրանցվի 4.3 իրական տնտեսական աճ։


 
