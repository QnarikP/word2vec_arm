
Մայքրոսոֆթը փարատել է Windows 10 օգտագործողների մտահոգությունը՝ պնդելով, որ նրանց էլեկտրոնային նամակները, հաղորդագրություններն ու այլ պանակներ չեն սքանավորվում՝ գովազդային ընկերություններին տեղեկատվություն վաճառելու նպատակով։


Windows 10-ի թողարկումից հետո պարզվեց, որ Մայքրոսոֆթը օգտագործողի մասին տեղեկատվություն է հավաքում լռելյայն դրվածքների միջոցով։ Այնուհետև պարզվեց, որ բոլոր դրվածքները փոխելուց հետո էլ, միեւնույն է, Windows 10-ը Մայքրոսոֆթին որոշակի տեղեկատվություն ուղարկում է։ Այժմ Մայքրոսոֆը փորձում է հստակեցնել, որ հավաքվող տեղեկատվությունը վերաբերում է բացառապես ծրագրային ապահովման աշխատանքին, եւ իրենք բացառում են օգտագործողների անձնական տվյալների հավաքումը։


Վերջերս  Windows օգտագործողներից մեկը բացահայտել էր,  որ  Windows 10-ը ներբեռնվում է  Windows (Windows 7, 8, 8.1 վարկածներ) օգտագործողների կարգչի մեջ՝ նույնիսկ այն դեպքում, երբ նրանք մտադիր չեն եղել տեղադրել այն։ Այն զբաղեցնում է 3.5-ից 6 Գբ տարածություն, եւ նեռբեռնումը կատարվում է առանց օգտագործողի իմացության։


Չնայած Windows 10 –ի՝ տվյալների գաղտնիության կասկածելի քաղաքականությանը՝ այն համարվում է Windows-ի լավագույն վարկածը։ 
