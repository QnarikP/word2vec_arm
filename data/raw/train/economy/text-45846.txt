
Հայաստանում էլեկտրաէներգիա բաշխող «Հայաստանի էլեկտրական ցանցեր» ընկերությունը (ընդգրկված է «ИНТЕР РАО ЕЭС» խմբի մեջ) էլեկտրաէներգիայի սակագնի բարձրացման պաշտոնական հայտ է ներկայացրել Հանրային ծառայությունները կարգավորող հանձնաժողով: Հայտի ներկայացման եւ ընկերության շուրջ իրավիճակի մասին լրագրողների հետ հարցազրույցի ժամանակ պատմել է «ՀԷՑ» ընկերության գլխավոր տնօրեն Եվգենի Բիբինը:


Նա, նախ, նշել է, որ Հայաստանում 11 տարիների ընթացքում սպառողների համար սակագինը չի փոխվել, թեպետ՝ լիովին հիմնավորված պատճառներով, թեկուզեւ՝ ինֆլյացիայի պատճառով, երկրի կայուն էլեկտրամատակարման ծախսերը ավելացել էին:


«Սակագներն այդ ժամանակ հաջողվում էր զսպել էլեկտրացանցերի սեփականաշնորհման հաշվին, քանի որ մասնավոր սեփականատերը միշտ շահագրգռված է, որ նվազեցնի կորուստները եւ ավելացնի վճարների հավաքումը՝ դրանք հասցնելով առնվազն 100 %-ի: Սակայն վերջին 3 տարիների ընթացքում ՀԷՑ-ի աշխատանքի վրա սկսել էին ազդել համակարգային խնդիրներ, որոնք ոչ մի կերպ կապված չէին նրա աշխատանքի հետ՝ խոշոր եւ մանր ՀԷԿ-երի արտադրության նվազումը, Հայկական ԱԷԿ-ի՝ վերանորոգումից ուշ դուրս գալը, էներգաբալանսի խախտումը: Կարգավորող հանձնաժողովի հաստատած էներգետիկ հաշվեկշիռը դա չի նախատեսել: Արդյունքում՝ ՀԷՑ-ը չի ստացել նախատեսած 37.6 մլդ դրամ եկամուտը: Դա էլ դարձել է բավական բարդ ֆինասական իրավիճակի հիմնական պատճառը: Չի կարելի ասել, որ հանրապետական իշխանությունների եւ հանձնաժողովի համար սա նորություն էր: Մենք տեղեկացրել էինք նրանց ստեղծված իրավիճակի մասին, բայց, ցավոք, նրանց ձեռնարկած բոլոր միջոցները անարդյունավետ էին: Մեր կողմից առաջադրված համակարգային հարցերին պատասխաններ մենք չստացանք:


Այնուհետեւ Բիբինը մանրամասն անդրադարձել է ընկերության սակագնային հայտի ձեւավորմանը, անդրադարձել է նաեւ նախարարի՝ ՀԷՑ-ի կորուստները նվազեցնելու եւ դրանով խնայողություններ կուտակելու հայտարարությանը եւ այլ խնդիրների:


Հարցին, թե սակագնի բարձրացումը կհանգեցնի՞ բնակչության՝ սոցիալապես անապահով խավերի դրության վատթարացմանը, Բիբինը պատասխանել է.


«Այստեղ պետք է հասկանալ, որ սակագնի բարձրացումը հարկադիր միջոց է: Իհարկե, այսչափ լրջագույն թանկացումից հնարավոր էր խուսափել, եթե պետության կողմից ժամանակին որոշումներ կայացվեին շուկայի հակակշռի վերաբերյալ: Եթե փոխվեր համակարգը, որի դեպքում հակակշռի համար բոլոր վնասները կրում է ՀԷՑ-ը: Այլ խոսքով ասած՝ եթե կառավարությունը այս սեգմենտում առեւտրային, արդար փոփոխություններ կատարեր: Բայց, ցավոք, հակառակ մեր հորդորների՝ ամեն ինչ մնաց այնպես, ինչպես կար, արդյունքում՝ էներգետիկայում կուտակվեցին ահռելի պարտքեր: Այդուհանդերձ, տարբեր երկրներում գոյություն ունեն աղքատ բնակչության սոցիալական պաշտպանության բազմաթիվ տարբերակներ, եւ հենց պետության խնդիրն է՝ դրանք ներդնել, օրինակ՝ սուբսիդավորման եւ այլ մեխանիզմների միջոցով»:


Ամբողջական հարցազրույցը՝ այստեղ:


 
