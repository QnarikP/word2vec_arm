
Շաբաթվա սկզբին վարչապետ Հովիկ Աբրահամյանը հերթական անգամ «ավետեց», որ ընթացիկ տարվա առաջին կիսամյակի տնտեսական աճը գերազանցել է բոլոր սպասելիքները: Հղում անելով Ազգային վիճակագրական ծառայության՝ նույն օրը հրապարակված կիսամյակային տվյալների վրա՝ Աբրահամյանը կառավարության նիստին հայտարարեց, որ տնտեսությունը զարգացել է 4,4%-ով: Սա՝ այն դեպքում, երբ տարվա ընթացքում մի շարք միջազգային կազմակերպություններ, որոնց թվում՝ ԱՄՀ-ն, Համաշխարհային բանկը եւ այլք, Հայաստանի համար զրոյական կամ բացասական տնտեսական աճ էին կանխատեսել: Իսկ այդ կանխատեսումներից հետո, կարծես թե, որեւէ բան չի փոխվել ո՛չ արտաքին տնտեսական միջավայրում, մասնավորապես, հիմնական տնտեսական գործընկեր Ռուսաստանի մոտ, ո՛չ էլ երկրի ներսում:


Արդ, որտե՞ղ է թաքնված Աբրահամյանի հայտարարած տնտեսական զարգացման գաղտնիքը: Այս համատեքստում ուշագրավ է օրերս News.am կայքի հրապարակած մի հոդված, որում հղում է արվում գյուղատնտեսության նախարարության հրապարակած տվյալների վրա: Համաձայն դրանց՝ 2015-ի հուլիսի դրությամբ երկրում 103 հազար տոննա ծիրան է արտադրվել, որից  շուրջ 21 հազարն արտահանվել է: Այլ կերպ ասած՝ ենթադրվում է, որ մնացյալ 82 հազար տոննան սպառվել է երկրի ներսում. թարմ, չրի եւ հյութերի տեսքով: Ապա հոդվածի հեղինակը կասկածի տակ է առնում, որ հայաստանցիներն ի վիճակի են մեկ տարվա ընթացքում 82 հազար տոննա ծիրան սպառել, եւ նշում է, որ ըստ նույն ԱՎԾ-ի՝ 2010-13թթ. տվյալների, լավագույն դեպքում հնարավոր է 37.8 հազար տոննա ծիրան սպառել մեկ տարում:


«Ո՞ւր կորավ մնացած 54 հազար տոննան՝ անհասկանալի է», - հարցադրում է հոդվածի հեղինակը: Փորձենք մենք գտնել հարցի պատասխանը:


Այսպես, նույն ԱՎԾ տվյալներով՝  2013-ին (որը բերքառատությամբ միանգամայն համադրելի էր այս տարվա հետ) Հայաստանում արտադրվել է 89 հազար տոննա ծիրան, որից ներքին շուկայում սպառվել էր ընդամենը 56,7 հազար տոննա: Եթե սրանից հանենք կորուսները (6,9 հզ տ.) եւ տարվա վերջում մնացած ծիրանի պահուստները (18 հազար տ.) կստացվի, որ տարվա ընթացքում հայաստանցիներն օգտագործել են 31,8 հազար տոննա ծիրան:  


Ընդ որում՝ ուշագրավ է, որ 2013-ին արտահանվել է 23 հազար տոննա ծիրան՝ գրեթե նույնքան, որքան այս տարի: Ստացվում է, որ բերքառատության ցուցանիշներով համադրելի 2013 եւ 2015 թվականներին արտահանվել է նույն քանակությամբ ծիրան, բայց հայաստանցիները 2015-ին սպառել են (կերել են, պահածոյացրել են եւ այլն) 25 հազար տոննայով կամ 32 տոկոսով ավելի շատ ծիրան, քան 2013-ին:


Ո՞րն է հայաստանցիներիս «ծիրանակերության» այս բուռն աճի պատճառը: Այս հարցի պատասխանն ստանալ մեզ կօգնի օգոստոսի 31-ին ԱՎԾ հրապարակած եւս մեկ տվյալ, ըստ որի՝ 4,4% տնտեսական աճի ցուցանշին հասնելուն ամենից շատ օգնել է գյուղատնտեսության ոլորտում գրանցված ցուցանիշը՝ 14,8 տոկոս: Բանն այն է, որ գյուղատնտեսությունը, մասնավորապես՝ պտուղ-բանջարեղենի արտադրությունը, ի տարբերություն այլ ոլորտների, չի հարկվում, հետեւաբար՝ «թղթով»  հնարավոր չէ վերահսկել, թե որքան ծիրան է արտադրել այս կամ այն համայնքում այս կամ այն տնտեսվարողը: Եւ այս ոլորտում ցուցանիշները կազմվում են մոտավորապես հետեւյալ կերպ. համայնքապետը կանչում է տնտեսվարողին, հարցնում. «Ինչքա՞ն ծիրան (կարտոֆիլ, լոլիկ, խնձոր եւ այլն) ես աճացրել: Երկու տոննա՞: Գրի երկուսուուկես»: Այսպես էլ ձեւավորվում է գյուղատնտեսության ոլորտում 14,8 տոկոս աճը, ինչն իր հերթին օգնում է Հովիկ Աբրահամյանին, ի հեճուկս բոլոր «չուզողների»՝ հայտարարել, որ երկրի տնտեսությունը կես տարվա մեջ աճել է 4,4%-ով:


Հետեւաբար,  հարցը, թե ինչու՞ են հայերն ավելի շատ ծիրան ուտում, մեջտեղից դուրս է գալիս: Իրականում, հայերն ավելի շատ ծիրան «ուտում են» թղթի վրա: Ընդ որում, ամենայն հավանականությամբ՝ ոչ միայն ծիրան:  


 


Հ. Գ. Ի դեպ, Հովիկ Աբրահամյանի՝ տնտեսական հաջողությունների մասին արած հայտարարությունից ընդամենը մեկ օր անց տնտեսական ոլորտի ամենահիմնական պատասխանատուներից մեկը՝ ֆինանսների նախարար Գագիկ Խաչատրյանը, տրամագծորեն հակառակ պատկերն է ներկայացրել:


«...անորոշությունները շատ-շատ են, այնքան, որ չենք կարող կանխատեսել, թե հաջորդ օրը ինչ տնտեսական վիճակի մեջ կհայտնվենք: Բյուջեի կատարողականի տեսանկյունից եւ առկա իրողություններից պոզիտիվ սիգնալներ մեզ չեն գալիս: Անկախ վիճակագրական տվյալներից, տնտեսության ճյուղերի զարգացումները մտահոգիչ են: Գրեթե բոլոր ճյուղերում ծավալների անկում ունենք»,- ըստ 168.am-ի՝ ԱԺ ֆինանսավարկային եւ բյուջետային հարցերի մշտական հանձնաժողովի նիստում ասել է Գագիկ Խաչատրյանը: Ինպես ասում են, մեկնաբանությունները թողնում եմ ընթերցողներին:


Հակոբ Կարապետյան
