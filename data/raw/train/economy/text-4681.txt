
Այսօր Ազգային ժողովը 71 կողմ, 37 դեմ, 0 ձեռնպահ ձայներով ընդունեց 2013 թվականի պետական բյուջեի նախագիծը: Մինչ քվեարկությունը «Բարգավաճ Հայաստան» խորհրդարանական խմբակցության պատգամավոր Տիգրան Ուրիխանյանը ներկայացրեց իրենց խմբակցության դիրքորոշումը:


«Որևէ կերպ բնակչության կյանքում որակական փոփոխություն չիրականացնող ու առաջընթաց չապահովող բյուջեին «Բարգավաճ Հայաստան» խմբակցությունը քվեարկելու է դեմ»,- հայտարարեց նա:


«Հայ ազգային կոնգրես» խմբակցության պատգաամավոր Հրանտ Բագրատյանը ևս հայտարարեց, որ խմբակցությունը դեմ է քվեարկելու՝ հավելելով, որ չի կարելի այս տեսքով բյուջեն նույնիսկ քվեարկության դնել:


«Դաշնակցություն» խմբակցությունից Արծվիկ Մինասյանն էլ ԱԺ նախագահ Հովիկ Աբրահամյանից հետաքրքրվեց, թե ինչ ձայներով է ընդունվելու պետբյուջեի նախագիծը՝ 66 կողմ ձայներո՞վ, թե՞ մասնակիցների 50+1 տոկոսով: Աբրահամյանն ասաց՝ մասնակիցների կեսից ավելիի կողմ ձայներով:


Անկախ պատգամավոր Էդմոն Մարուքյանը հայտարարեց, որ կողմ է քվեարկելու պետբյուջեի նախագծին:
