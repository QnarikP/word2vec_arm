
Իր ոչնչացված գյուղատնտեսությունով Հայաստանը փաստորեն Եվրասիական  միության շուկա արտահանելու ոչ մի բան չունի: «Բարգավաճ Հայաստան» կուսակցությունից ԱԺ պատգամավոր Լյովա Խաչատրյանի խոսքով, երկրի գյուղատնտեսությունը բոլորովին պատրաստ չէ ԵԱՏՄ-ին միանալուն:


 «Որեւէ բան արտադրելու համար հարկավոր է փող, միջոցներ, ներդրումներ: Ի՞նչ արտահանման մասին կարող է լինել խոսքը, եթե իշխանություններն իրենց քաղաքականությամբ նպատակաուղղված ոչնչացնում են ոչ միայն փոքր եւ միջին բիզնեսը, այլ նաեւ գյուղատնտեսությունը»,-ասել է նա այսօր կայացած մամուլի ասուլիսում:  Նրա խոսքով, գյուղատնտեսական տեխնիկայի ինքնարժեքը բավականին բարձր է, իսկ այդ փաստը, վարկային բարձր տոկոսադրույքների հետ միասին, հայ գյուղատնտեսներին դնում է ծայր աստիճան անշահավետ դրության մեջ:  «Իրավիճակն ավելի է խորացնում փոքր ՀԷԿ-երի գործունեության հետեւանքով հողատարածքների վարակվածությունը: Միայն Արագածոտնի մարզում կեղտաջրերով ոռոգելու հետեւանքով վարակվել է 200 հեկտար հողատարածք: ՀԷԿ-երը կառուցվել են առանց տեղական պայմանների համապատասխան ուսումնասիրությունների»,-ասել է խորհրդարանականը:
