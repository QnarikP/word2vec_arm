
Ապրիլի 16-ին ռուսական «ՅուՏէյր» ավիաընկերությունը հաղորդագրություն է տարածել, որ ապրիլի 21-ից Մոսկվա-Երևան-Մոսկվա մեկ ուղղությամբ ավիատոմսի նվազագույն սակագինը կկազմի 49 եվրո։


Սակայն, պարզվում է ընկերությունը մոլորության մեջ է գցել մարդկանց, քանի որ մոռացել է նշել, որ այդ գնի մեջ ներառված չեն հարկերը և տուրքերը: Այսպես, 49 եվրոյին գումարվում է ևս 17,48 եվրո օդի տուրք, 22 եվրո օդանավակայանի կողմից ուղևորների սպասարկման տուրք և 18 եվրո վառելիքի տուրք: Ստացված 107 եվրոյով էլ տոմս կարելի է գնել միայն առցանց՝ ընկերության կայքից: Սակայն, երբ փորձում ես ընկերության կայքից տոմս գնել, ստացվում է, որ տոմսի նվազագույն գինը 7600 ռուբլի է, այսինքն՝ մոտ 153 եվրո:


Իսկ «ՅուՏէյր-Արմենիա» ավիագործակալությունից, որը ռուսական ընկերության ներկայացուցիչն է Հայաստանում, «ՀԺ»-ին պարզաբանել են, որ քաղաքացիների մոտ շփոթմունք առաջացրած ակցիայի շրջանակներում Երևան-Մոսկվա չվերթի 1 ավիատոմսն իրականում արժե 5445 ռուբլի կամ մոտ 61 հազար դրամ։


Փաստորեն, դեռ շուկա չմտած ավիաընկերությունը արդեն աչքի է ընկել անբարեխիղճ գործունեությամբ, որի արդյունքում, համոզված ենք, որ ուղևորներ ձեռք բեռելու փոխարեն տեղի է ունեցել տրամագծորեն հակառակը:
