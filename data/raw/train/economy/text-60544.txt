
Կառավարության այսօրվա նիստի ժամանակ վարչապետ Կարեն Կարապետյանը հայտնել է, որ միայն 2016-2017 թվականներին տնտեսվարողների կողմից շուրջ 22 միլիարդ դրամի հարկային պարտավորությունների չկատարման հետևանքով առկա է սնանկության ավելի քան 2100 վարույթ:


«Չնայած որոշ տնտեսվարողների պարագայում հնարավոր է կիրառել նաև սնանկության վարույթի այլընտրանքային միջոց: Սնանկության կառավարիչների գործունեության արդյունավետությունը բավարար չէ, իսկ սնանկության վարույթի տևողությունը՝ երկար: Ստեղծված իրավիճակը պայմանավորված է թե՛ վարչարարության կազմակերպման, թե՛ օրենսդրության, թե՛ սնանկության բնութագրիչների բացահայտման, թե՛ այլ խնդիրներով»,-ասաց նա:  Կարեն Կարապետյանը նաև խնդրահարույց է համարել, որ այդ ոլորտում հարկային պարտավորությունների մասով գույքի կամ դրամական միջոցների արգելադրումը կիրառվել է հայեցողաբար և ոչ համակարգված:  «Հաշվի առնելով այս ամենը՝ հանձնարարում եմ ՊԵԿ նախագահին 2 ամիսների ընթացքում ուսումնասիրել ու Կառավարության աշխատակազմ ներկայացնել հարկային պարտավորությունների արտադատական կարգով վարչական բռնագանձման և ծանուցման ինստիտուտի, նաև համաչափ արգելադրման համակարգված կիրառման վերաբերյալ առաջարկություն, միաժամանակ ներկայացնել տնտեսվարողների սնանկության հատկանիշների գնահատման և դրանք բացահայտելու ՊԵԿ-ի գործիքակազմ»,-ասաց նա:  Կարեն Կարապետյանը հանձնարարել է նաեւ այս առաջարկները ներկայացնելուց հետո մեկ ամսվա ընթացքում ներկայացնել առաջարկություն՝ հարկային պարտավորությունների մարման ժամանակացույցի տրամադրման հայեցողական լիազորությունների սահմանափակման և կանխատեսելիության բարձրացման վերաբերյալ:  Վարչապետը հանձնարարել է Արդարադատության նախարարի պարտականությունները ժամանակավորապես կատարողին 2 ամսվա ընթացքում ուսումնասիրել ու ներկայացնել «Սնանկության» մասին օրենքում փոփոխություններ ու լրացումներ կատարելու առաջարկներ:
