
«Անակլիա Այ Ի Փի Հոլդինգ» ընկերությունը պատրաստակամություն է հայտնել Հայաստանում 540 ՄՎտ հզորության գազային էլեկտրակայան կառուցել: Ծրագիրը մոտ 600 մլն ԱՄՆ դոլար ներդրում կպահանջի, կառավարության այսօրվա նիստում հայտարարել է էներգետիկայի և բնական պաշարների նախարար Երվանդ Զախարյանը:


Զախարյանի խոսքով` հիշյալ կազմակերպությունը պատրաստակամություն է հայտնել ամբողջությամբ ֆինանսավորել էլեկտրակայանի կառուցումը և ակնկալում է կառավարության աջակցությունը մի շարք հարցերում:


«Խոսքը գազի երաշխավորված ծավալների մատակարարման ու անհրաժեշտ թույլտվությունների տրամադրման, ինչպես նաև` կայանների կառուցման նպատակով համապատասխան հողատարածքների հատկացման հարցում աջակցության, հարկային արտոնությունների, բարձրավոլտ էլեկտրական գծերից օգտվելու նախապատվության, էլեկտրաէներգիայի անարգել արտահանման իրավունքի և այլնի մասին է»,- ասել է նախարարը:


Զախարյանը նշել է նաեւ, որ ժամանակակից գազատուրբիններով աշխատող էլեկտրակայանները բավականին արդյունավետ են:


Իր հերթին Հովիկ Աբրահամյանը նշել է, որ ծրագրի իրականացման արդյունքում արտադրված էլեկտրաէներգիան արտահանվելու է:
