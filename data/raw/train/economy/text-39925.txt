
Վերակառուցման եւ զարգացման եվրոպական բանկը (ՎԶԵԲ) կանխատեսում է Հայաստանի տնտեսության զրոյական աճ 2015-ին: Այս մասին ասվում է ՎԶԵԲ հրապարակած «Regional Economic Prospects in EBRD Countries of Operations: January 2015» զեկույցում: Ընդ որորւմ, բանկի կանխատեսումների համաձայն, անցած՝ 2014-ի աճը կկազմի 3%:


ՎԶԵԲ-ի նախորդ՝ սեպտեբերի զեկույցում 2015-ի համար կանխատեսվում էր 3,5 տոկոս աճ:


Նշվում է, որ կանխատեսումների վատթարացման պատճառն ինչպես Հայաստանում, այնպես էլ նախկին ԽՍՀՄ մի քանի այլ երկրներում պայմանավորված է ռուսական ռուբլու արժեզրկմամբ եւ ՌԴ տնտեսության վատթար վիճակով:


«Ռուբլու կուրսի անկումն արդեն հանգեցրել է Ռուսաստանից դեպի Միջին Ասիայի եւ Կովկասի երկրներ դրամական փոխանցումների կտրուկ նվազման, ինչն իր հերթին հանգեցրել է տեղական արժույթների արժեզրկման: Ռուսաստանում ճգնաժամի աճին զուգահեռ կշարունակվի նրա հետ տնտեսապես կապված երկրներում իրավիճակի վատթարացումը», - ասվում  ՎԶԵԲ զեկույցում:


Զեկույցում նշվում է, որ Արեւելյան Եվրոպայի, Կովկասի եւ Միջին Ասիայի երկրներում ազգային արժույթները ԱՄՆ դոլարի նկատմամբ արժեզրկվել են 10-35%-ով, իսկ ամենաբացասական միտումներն արձանագրվել են Բելառուսում, Թուրքմենստանում եւ Հայաստանում:


ՎԶԵԲ վերլուծաբանների կարծիքով, Հայաստանում եւ Մոլդովայում 2015-ին ռեցեսիայի՝ տնտեսական անկման մեծ ռիսկ կա՝ տարածաշրջանի երկրների տնտեսությունների աճի տեմպերի դանդաղեցման պատճառով նաեւ:
