
«Մարտոն ֆորեստ գրուպ» բրիտանական ընկերությունը 23-24 մլն.դոլար է ներդրել Հայաստանում հանքային ջրերի և ոչ ալկոհոլային խմիչքների արտադրությանը: Արտադրությունը կմեկնարկի 2-4 ամսից, ներդրողին պատկանող «Արարատ Գրուպ» ԲԲԸ-ում: Այս մասին ԱրմԻնֆո գործակալության թղթակցին տեղեկացրել է ընկերության տնօրեն Արմեն Մկրտչյանը:


Նրա խոսքով, արտադրությունը նախատեսվում էր սկսել դեռ 2012 թվականին, սակայն, ընկերությունից անկախ մի շարք տեխնիկական պրոբլեմների պատճառով այն հետաձգվեց: (ՀՀ կառավարության 2012 թվականի ապրիլի նիստում ընկերության ժամանակավոր ներմուծման մաքսային ռեժիմը որոշվեց երկարաձգել մինչև 2016 թվականի դեկտեմբերը): Մկրտչյանն ասել է, որ նշված միջոցներն ուղղվել են շինություններին վերականգնմանը, ինչպես նաև սարքավորումներին և նյութերին, մասնավորապես, տարաներին, պիտակներին ու խցաներին: Գործարանի շշալցման տեխնիկական հզորությունը կազմում է ժամում 30 հազ.շիշ: Սակայն, տնօրենը դժվարացել է պատասխանել, թե ինչ ծավալների արտադրություն կապահովի, նշելով միայն, որ դա կախված կլինի պահանջարկից: Նա հավելել է, որ արտադրանքի մոտ 70%-ը նախատեսվում է արտահանել դեպի Եվրոպա և ԱՊՀ երկրներ: «ՄՄ-ին Հայաստանի միանալը կարող է ճշգրտումներ մտցնել մեր առաջիկա պլաներում: ՀՆարավոր է, որ մաքսային ձևակերպումների թեթևացրած ռեժիմը թույլ տա ավելի շատ վաճառել ՄՄ երկրներում, քան Եվրոպայում»,-ասել է Մկրտչյանը:


Նա նշել է, որ ներդրումային ծրագիրն արժե 27 մլն.դոլար, բայց չի բացառվում, որ առաջին փուլում արտադրանքի հաջող իրացումից հետո այն դառնա 50 մլն.դոլար: «Հնարավոր է, որ ներդրումներն աճեն մինչև 50 մլն.դոլար: Ներկայումս բանակցություններն են ընթանում` Մեծ Բրիտանիայից նոր ներդրող ներգրավելու ուղղությամբ»,-ասել է տնօրենը:


Նրա խոսքով, այսօր գործարանն ունի 70 աշխատող: Հաջող գործարկման դեպքում մինչև տարեվերջ աշխատողների թիվը կարող է հասնել 350-ի:


Նշենք, որ «Արարատ Գրուպ» ԲԲԸ ստեղծվել է 2006 թվականին: 2007 թվականի օգոստոսից ընկերության միակ բաժնետերն է «Մարտոն ֆորեստ գրուպ» բրիտանական ընկերությունը: Գործարանը կառուցված է Արտաշատ քաղաքում: Ընկերության կանոնադրական կապիտալը կազմում է 94.623 մլն.դրամ: 
