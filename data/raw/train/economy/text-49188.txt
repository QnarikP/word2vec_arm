
Աշխարհի ամենամեծ սոցիալական ցանցի հիմնադիր Մարկ Ցուկերբերգը հաղորդել է ընկերության պլանների մասին՝ ինտերնետ անցկացնել ՄԱԿ-ի փախստականների ճամբարներում:


Դրա համար Facebook ընկերությունը սերտորեն կհամագործակցի փախստականների հարցերով ՄԱԿ-ի հանձնակատարի հետ:


Ելույթ ունենալով Նյու Յորքում ՄԱԿ-ի համաժողովում՝ նա պարզաբանել է, որ  փախստականների ճամբարներում համացանցը նրանց հնարավորություն կտա կապվել հարազատների հետ և որոնել ազգականներին: Նա նաև ընդգծել է, որ այդ ծրագիրը մոլորակի բոլոր բնակիչներին համացանցը հասանելի դարձնելու հնգամյա կամպանիայի մի մասն է, ինչն, իր հերթին, կօգնի ՄԱԿ-ին՝ աղքատության դեմ պայքարի ծրագիրն իրականացնելու հարցում:


Այդ պլանին աջակցելու հռչակագիրն արդեն ստորագրել են՝ U2 խմբի ղեկավար Բոնոն, դերասանուհի Շերլիզ Թերոնը, Microsoft ընկերության հիմնադիր Բիլ Գեյթսը, բրիտանացի միլիարդատեր Ռիչարդ Բրենսոնը և Վիքիպեդիայի հիմնադիրներից Ջիմի Ուելսը:


Այսօրվա դրությամբ աշխարհում մոտավորապես երեք միլիարդ մարդ հնարավորություն ունի օգտվել ինտերնետից, և ներկա կամպանիան կոչված է այն հասանելի դարձնել նաև մյուս չորս միլիարդի համար:


Facebook սոցիալական ցանցում գրանցված է 1,5 մլրդ աքաունթ, որոնց օգտատերերն առնվազն ամիսը մեկ մտնում են կայք: Մարկ Ցուկերբերգը տեղեկացրել է, որ օգոստոսին մի օր Facebook է այցելել մոտավորապես 1 մլրդ օգտատեր, ինչը նշանակում է, որ մոլորակի վրա յուրաքանչյուր յոթ բնակչից մեկն այդ օրը մտել է Facebook:


«Facebook-ը բացառիկ դիրք ունի և կարող է օգնել նրանց, ովքեր դրա կարիքն ունեն», -ասել է նա:


Փոխանցում է BBC-ն:
