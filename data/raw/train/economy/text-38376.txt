
Օրերս Ազգային ժողովում փոխվարչապետ Վաչե Գաբրիելյանը հերքեց, որ Հայաստանի ԿԲ-ը փորձել է միջազգային պահուստների հաշվին բարձր պահել դրամի փոխարժեքը: Պատասխանելով պատգամավոր Լեւոն Զուրաբյանի հարցին՝ Գաբրիելյանն ասաց, թե քանի որ ՀՀ-ում գնաճը նախատեսված 4(+/-1,5%)-ից  պակաս է, ԿԲ-ն դրա կարիքը չուներ: Նրա խոսքով, միջազգային պահուստային միջոցները ծախսվել են արտաքին պարտքը սպասարկելու համար:


Տնտեսագետ Վահագն Խաչատրյանը տարօրինակ է համարում փոխվարչապետի այս հայտարարությունը:


«Եթե իրականությունն այնպիսին է, ինչպես ներկայացնում է պարոն Գաբրիելյանը, ապա հասկանալի չէ, թե ինչու է վերջին տասն օրվա ընթացքում ԿԲ-ը 130 միլիոն դոլարի ինտերվենցիա արել շուկա, որպեսզի կարողանա դրամի կուրսի անկումը կանխել», - iLur.am-ի հետ զրույցում ասաց տնտեսագետը: Նրա խոսքով, եթե իսկապես սղաճի խնդիր չկար, ապա կարելի էր թողնել, որ դրամի կուրսը սահուն անկում գրանցի, որը դեկտեմբեր ամսվա ընթացքում կբերեր բյուջեով նախատեսված մակարդակի:


«Սրանով Վաչե Գաբրիելյանը մի բացահայտում արեց, որի էությունը կայանում է նրանում, որ այսօրվա ՀՀ իշխանություններն այնքան են վախենում շուկայում տեղի ունեցող իրադարձություններից, որ մի փոքր ցնցում վտանգավոր են համարում: Նրանք շատ լավ գիտեն, որ դրամի անկման պատճառը ոչ թե  սպեկուլյացիոն գործարքներն են, այլ տնտեսության աղետալի վիճակը», - ասաց Վահագն Խաչատրյանը:


Նա նշեց նաեւ, որ դրամն այսօր էլ շարունակում է անհարկի արժեւորված մնալ:  Իսկ արտարժույթի շուկայում, չնայած ԿԲ հավաստիացումների, թե վիճակը վերահսկվում է, այսօր էլ շարունակվում է անհասկանալի աժիոտաժը: «Առքի եւ վաճառքի տարբերությունը 14 դրամ է, այն դեպքում, երբ ԿԲ-ն սահմանում է 6 դրամ», - նշեց Խաչատրյանը:


Պատասխանելով հարցին՝ արդյո՞ք  պետութունը չի կարող զսպել սպեկուլյատիվ գործարքները, ինչի մասին խոսում են հենց պետության ներկայացուցիչները, Վահագն Խաչատրյանը նշեց, որ պետությունը՝ Կենտրոնական բանկը, բավարար վարչական եւ այլ միջոցներ ունի կանխելու ցանկացած սպեկուլյատիվ գործարք:  


«Բայց խոսքը հենց դրա մասին է, որ էդտեղ սպեկույացիոն գործոնը շատ ավելի փոքր է: Իրական տնտեսության մեջ առկա գործոնները շատ ավելի մեծ են: Օրինակ, բոլորս գիտենք, որ մեզ մոտ միջազգային արժույթի ներհոսքի պակասելը երկու հանգամանքի հետ է կապված՝ միջազգային շուկաներում պղնձի գների նվազումը եւ մասնավոր տրանսֆերտների ժամանակ արտարժույթի տեսակի փոփոխությունը: Նկատի ունեմ, որ եթե մի ժամանակ ՌԴ-ից դոլար եւ եվրո էր գալիս, այժմ՝ հիմնականում ռուբլի: Եվ այս պայմաններում, շուկային ազդակներ չի տրվում, որ մեր կողմից ամեն ինչ կկարգավորվի վաղը կամ մյուս օրը: Բոլորն էլ շատ լավ հասկանում են, որ Հայաստանի տնտեսությունը ճգնաժամային վիճակի նախաշեմին է», - ամփոփեց Վահագն Խաչատրյանը: 
