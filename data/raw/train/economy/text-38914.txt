
Եթե շարունակվի ՀՀ դրամի անկումը դոլարի նկատմամբ, ապա «Գազպրոմ Արմենիա» ընկերությունը, իր իրավասության շրջանակներում, իր իրականացված մոնիտորինգի արդյունքում կկայացնի որոշում՝ դիմելու Հանրային ծառայությունները կարգավորող հանձնաժողով՝  սակագնի վերանայման հարցով:


Այս մասին Tert.am-ին հայտնել է « Գազպրոմ Արմենիա» ընկերության  մամուլի խոսնակ Շուշան Սարդարյանը. «Ընկերության կողմից ամենօրյա մոնիտորինգ է իրականացվում իրավիճակի հետ կապված, և եթե առաջիկա ամիսներին պահպանվեն  արտարժույթի փոխարժեքի աճի միտումները, և ընկերությունը շարունակի վնասներ կրել, ապա մոնիտորինգի արդյունքներին համապատասխան  որոշում կկայացվի՝  դիմելու Հանրային ծառայությունները կարգավորող հանձնաժողով՝ սակագնի վերանայման հետ կապված»:


Հիշեցնենք, որ դեկտեմբերի 8-ին Սարդարյանը հայտարարել էր, որ բնական գազի ներկայում գործող սակագնի հիմքում ընդունված է 416,5 դրամը, և տարվա միջին փաստացի ցուցանիշը դեռևս չի գերազանցում այն: Նշենք, որ դեկտեմբերի 8-ին դոլարի փոխարժեքը կազմում էր 456  դրամ մեկ դոլարի համար:
