
Կառավարությունն, ինչպես հայտնի է, հայտարարել է, թե պայքարելու է ստվերի դեմ: Բայց ամենատարօրինակն այն է, որ կառավարությունը տեղյակ չէ, թե ինչքան է կազմում այդ ստվերը: Ասել է թե՝ կառավարությունը որոշել է «պայքարել» մի բանի դեմ, ինչից, իր իսկ խոսքերով՝ գրեթե տեղեկություններ չունի. իբր թե՝ իհարկե: Համենայնդեպս, իրեն սուպեր նախարար հռչակած (և այսօր իր իսկ խոսքում ինքն իր մասին այդ բառակապակցությունը կիրառող) ֆինանսների նախարար Գագիկ Խաչատրյանը, ով միաժամանակ նաև արդեն ՊԵԿ ղեկավարն է, այսօր լրագրողների հետ զրույցում այդպես էլ չնշեց, թե իրենց հաշվարկներով՝ կոնկրետ որքան է կազմում այդ ստվերը: «Ստվերի գնահատման չափանիշները աշխարհում չկա մեթոդ, որ կարողանան… տարբեր մեթոդներ կան, մենք բայց իրական ստվերների հետ ենք աշխատում, մենք լավ գիտենք՝ որտեղ կա ստվեր՝ գրեթե բոլոր ոլորտներում»,- հայտարարեց Խաչատրյանը: «Եթե պայքարում եք մի բանի դեմ, ուրեմն՝ պետք է հաշվարկ արած լինեք, թե այն ինչ ծավալի է»՝ հարցին Խաչատրյանը նորից խուսափեց պատասխան տալ՝ նշելով, թե «Դժվար է ասել, չունենք նման մեթոդիկա, դա մեր գործը չի, նման թվեր չկան»:


Հիշեցնենք նաև, որ խոսքը Հայաստանի մակարդակով խոշոր գործարար համարվող պաշտոնյայի մասին է, ով այսօր լրագրողների հետ զրույցում համառորեն հայտարարում էր, թե ինքը բիզնեսներ չունի, իսկ «Յուքոմ» ընկերությամբ էլ «պետք է հպարտանալ», չնայած այն, իր խոսքերով, իրեն չի պատկանում:
