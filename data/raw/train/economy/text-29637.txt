
ՀՀ կառավարությունը մտադիր է վերանայել պետպատվերի շրջանակներում բժշկական ծառայությունների մատուցման կարգը, ինչպես նաև բժշկական ապահովագրության կիրառման մեխանիզմներ մշակել:


ՀՀ վարչապետ Հովիկ Աբրահամյանի խոսքով, ով մայիսի 20-ին ՀՀ Ազգային ժողովում ներկայացրել է կառավարության 2014-2017 թթ. գործունեության ծրագիրը, առողջապահության համակարգն արմատական բարեփոխումների կարիք ունի, այդ համակարգում հսկայական խնդիրներ են արձանագրվել, որոնք հարկավոր է լուծել: Առավել ևս, որ այդ ոլորտում ակնհայտ է «ստվերի» զգալի ծավալ, և դա վկայում է պետպատվերի համակարգի անարդյունավետության մասին: Ներկայումս մշակվում է փաստաթղթերի փաթեթ, որն ուղղված է բժշկական ապահովագրության խնդիրների լուծմանը: Այդ համակարգն անհրաժեշտ է նպատակային և արդյունավետ դարձնել, նշել է Աբրահամյանը: Նա ավելացրել է, որ արդեն հանձնարարել է վերանայել առողջապահության և կրթության ոլորտներում բոլոր ծրագրերը, մշակել ավելի արդյունավետ մեխանիզմներ, որոնք կներկայացվեն հասարակայնությանը:
