
Իշխանությունը շատ լավ գիտի՝ ինչ է նշանակում գազի գնի բարձրացում, և դա ինչ արձագանք կգտնի հասարակության մեջ: Այս մասին iLur.am-ի հետ զրույցում ասաց Հայ ազգային կոնգրեսի տնտեսական հանձնաժողովի անդամ Վահագն Խաչատրյանը՝ անդրադառնալով Կոնգրեսի խմբակցության ղեկավար Լևոն Զուրաբյանի հայտարարությանը, թե գազի գինը թանկացել է ապրիլի 1-ից:


«Ազգային ժողովում հայտնվել է փաստաթուղթ, որտեղ գրված է, որ սակագինն արդեն ապրիլի 1-ից բարձրացված է, ու դրա մասին նախօրոք տեղյակ չեն պահել հասարակությանը: Պարզ է,  որ դա էականորեն կարող էր ազդել Երևանի ավագանու ընտրության արդյունքների վրա, և պատահական չէ, որ այս հայ-ռուսական պայմանավորվածությունները միշտ թաքուն են պահվել հասարակությունից»,- նշեց Խաչատրյանը:


Ըստ նրա՝ իշխանությունը, շատ լավ հասկանալով, թե մեր կյանքում ինչ է նշանակում գազի գնի բարձրացումն, ու ինչ հետևանքներ կունենա այն ՝ թաքցրել է իրականությունը միայն ու միայն նրա համար, որ վերարտադրվի: Խաչատրյանի կարծիքով՝ իշխանություններն այս քայլին դիմել են, որպեսզի կարողանան լրացուցիչ դիվիդենտներ ստանալ հասարակությունից, իբր ցույց տալու համար, թե որևէ փոփոխություն չկա, ու գազի գինը մնացել է նույնը: «Սրանք լուրջ հիմքեր են նոր ընտրություններ անցկացնելու համար»,- ասաց նա:


Վ. Խաչատրյանը գազի սակագնի՝ ապրիլի 1-ից բարձրանալու ապացույց է համարում նաև այն, որ Հանրային ծառայությունները կարգավորող հանձնաժողովն օպերատիվորեն արձագանքում է, պատասխանում հարցերին, մայիսի 29-ին էլ հանրային քննարկում է կազմակերպել:


Հիշեցնենք, որ Լևոն Զուրաբյանն այսօր հայտարարել էր, որ Հանրային ծառայությունները կարգավորող հանձնաժողովը մայիսի 13-ին ստացել է գազի գնի բարձրացման հայտ, որի փաթեթում կա կցված պայմանագիր, ըստ որի՝ գազի նոր գնի մասին պայմանագիրը ուժի մեջ է ապրիլի 1-ից սկսած:
