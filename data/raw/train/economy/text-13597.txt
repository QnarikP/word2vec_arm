
Արմավիր համայնքի գյուղացիները, որոնք օրեր առաջ տուժել էին տեղացած կարկուտի պատճառով, կառավարությունից խնդրում են սառեցնել վարկերը: Ստեղծվել է «Աջակցություն արմավիրցիներին» նախաձեռնությունը, որի ղեկավար Նարե Գրիգորյանն այսօր լրագրողների հետ հանդիպմանը նշեց, որ իրենք ուզում են կիսել արմավիրցիների ցավն՝ ինչով կարող են, որովհետև արդեն մեկ շաբաթ է, ինչ աղետը տեղի է ունեցել, սակայն կառավարությունը ոչինչ չի ձեռնարկում:


«Վնասի չափերն են ստուգում զուտ հետաքրքության համար, սերմեր են բերելու բաժանեն, հայտնի չէ՝ ինչ սերմեր են բերելու: Էդ աջակցությունը իրենց ոչինչ է: Մենք պատրաստվում ենք շաբաթ առավոտյան, ով ինչով կարող է՝ հասնել Արմավիր գյուղ և գյուղացիներին կառաջարկենք մեր աջակցությունը հողագործական աշխատանքի տեսքով: Մեր ձեռքից եկածը դա է: Շատ եմ ազդվել, երբ հիսուն-վաթսուն տարեկան մարդը, աչքերը լցրած, չգիտի՝ ինչ անի, ես ամաչում եմ, գլուխս կախում եմ, ինձնից են օգնություն ակնկալում: Բոլորը տուժել են հավասարապես, կանգնած են նույն խնդրի առաջ, ու իրենց պետք է օգնել»,- նշեց Ն. Գրիգորյանը՝ հավելելով, որ կրակը «Սպայկայում» չմարած՝ կառավարությունն արդեն որոշում է օգնել ընկերությանը, մինչդեռ մեկ շաբաթ է, ինչ գյուղացին մղկտում է՝ ոչինչ չի ձեռնարկվում:


Արմավիր համայնքի բնակիչ Ասատուր Հայրապետյանն ասաց, որ իրենց բողոքի ցույցի ժամանա ինչ-որ բաներ ասվեցին, բայց ոչ մի հոուսադրող բան չկա, պետք է գործողությունների դիմել: «Ոչ մի հուսադրող առաջարկություն չկա իշխանությունների կողմից»,- նշեց նա:


Մեկ այլ բնակիչ՝ Եղիազար Գասպարյանն էլ հավելեց, որ ոչինչ չի մնացել, կարկուտը ոչնչացրել է ամբողջ գյուղի բերքը, չգիտեն՝ ինչով պետք է ապրեն:


«Էս երկու օրվա մեջ պետք է մեր բերքուբարիքը վաճառեինք, համ ապրեինք, համ էլ վարկերը տայինք, ահագին վարկեր ենք վերցրել տարբեր բանկերից, գյուղի 90 տոկոսը վարկերից է օգտվում: Հիմա մենք ոչ մի բան չունենք՝ ոչ ուտելու, ոչ ապրելու, ոչ էլ վարկերը տալու: Մենք ուզում ենք մի քիչ աջակցություն տան, վարկերը սառեցնեն գյուղացիների, ամեն մեկը իր գլխի ճարը տեսնի, յոլա տանի»,- ասաց Ե. Գասպարյանը:


Հիշեցնենք, որ օրեր առաջ Արմավիրի մարզում տեղացած կարկուտը ոչնչացրել էր  մի շարք գյուղերի բերքը, ինչից հետո տասյնակ գյուղերի բնակիչներ փակել էին Արմավիր-Մարգարա ճանապարհը՝ պահանջելով կարկուտի հասցրած վնասների արագ փոխհատուցում, ինչպես նաև` գյուղնախարարի հետ հանդիպում:
