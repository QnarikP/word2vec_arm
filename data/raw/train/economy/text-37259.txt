
Ռուբլու փոխարժեքի արագացող անկումը, որն արդեն հասել է 30%-ի, ամենայն հավանականությամբ, դոմինոյի սկզբունքով կարող է անկում առաջացնել նաև հետխորհրդային հանրապետությունների «ռուբլու գոտում»: Այս մասին է գրում Reuters գործակալության թղթակից Մարկ Ջոնսը:


Նրա խոսքով, մութ ամպերը Ռուսաստանի տնտեսության գլխավերևում հավաքվել էին դեռ մինչև ուկրաինական ճգնաժամի սրումը, բայց արևմտյան պատժամիջոցները, իսկ այժմ  նաև նավթի և արտարժույթի հիմնական եկամուտների անկումը, էլ ավելի խորացրին իրավիճակը:


Ըստ Մարկ Ջոնսի, ռուբլու արժեզրկումը գլխացավ է ստեղծում ԱՊՀ երկրների կառավարությունների, հատկապես Ղազախստանի և Բելառուսի համար, որոնք տարեսկզբին Ռուսաստանի հետ միացել են ազատ առևտրի գոտուն, ինչպես նաև մյուս անդամ-երկրների համար: «Օրինակ, Հայաստանի արտահանման հինգերորդ մասն ուղղվում է Ռուսաստան: Այդ եկամուտը վճռորոշ նշանակություն ունի առևտրի հաշվեկշռի դեֆիցիտի համար, որն արդեն հասել է հսկայական` ՀՆԱ-ի 10%-ին: Նրա մյուս հենարանը դրամական փոխանցումներն են, աշխատողների կողմից հայրենիք ուղարկվող փողերը, որոնց 80%-ն ուղարկվում է Ռուսաստանից»,-նշել է նա:


Նշենք, որ ըստ ՀՀ ազգային վիճակագրական ծառայության տվյալների, դեպի Ռուսաստան ապրանքների և ծառայությունների արտահանման տեսակարար կշիռը Հայաստանի ընդհանուր արտահանման ծավալներում 2014-ի հունվար-սեպտեմբերին կազմել է 19,8% կամ $ 219,9 մլն, տարեկան անկումը`6.2% (իսկ ներմուծումը աճել է 12 , 9%): Դրանից մեկ տարի առաջ, 2013-ի հունվար-սեպտեմբերին Ռուսաստանի մասնաբաժինը Հայաստանի արտահանման ծավալներում կազմում էր  21.6% կամ $ 234.8 մլն, տարեկան աճը` 24% (ներմուծման անկումը` 2.4%): 2012-ի հունվար-սեպտեմբերին դեպի Ռուսաստան արտահանման  մասնաբաժինը կազմել է 19,2% կամ $ 189.3 մլն, տարեկան աճը`21.3% (իսկ ներմուծումն աճել է 14,9%):


Ըստ ՀՀ ԿԲ տվյալների, ԱՄՆ դոլարի նկատմամբ ռուսական ռուբլու էական արժեզրկման հետևանքով դանդաղել է դեպի Հայաստանի ֆիզիկական անձանց ոչ առևտրային փոխանցումների տարեկան ներհոսքը, ակնկալվող 8%-ից մինչև 0.4%, 2014-ի հունվար-սեպտեմբերին կազմելով $ 1.323 մլն.: 2014-ի հունվար-սեպտեմբերին Ռուսաստանի Դաշնության մասնաբաժինը դեպի Հայաստան ուղղվող դրամական փոխանցումների ծավալներում կազմել է 83.4%, 2013-ի նույն ժամանակահատվածի 85.7% -ի փոխարեն, երբ Ռուսաստանից Հայաստան ուղղվող փոխանցումների ներհոսքը պակասել է 2,3%, Հայաստանից Ռուսաստան ուղղվող դրամական փոխանցումների արտահոսքի 11,4% աճով: Դրանից մեկ տարի առաջ, 2013-ի հունվար-սեպտեմբերին Ռուսաստանից Հայաստան տրանսֆերտների ներհոսքը տարեկան կտրվածքով աճել էր 11,3%, իսկ Հայաստանից Ռուսաստան արտահոսքն աճել էր 14,1%: 2012-ի նույն ժամանակահատվածում Հայաստանից Ռուսաստան տրանսֆերտներն աճել էին 11,7%, իսկ Հայաստանից դեպի Ռուսաստան տարեկան արտահոսքն աճել էր 12,5%, ինչը զգալիորեն զիջում է 2011 թվականի նույն ժամանակահատվածի ցուցանիշը, երբ Ռուսաստանից ներհոսքն աճեց 12,5%, ինչը զգալիորեն զիջում է 2011-ի նույն ժամանակահատվածի ցուցանիշին, երբ Ռուսաստանից ներհոսքն աճեց 25,8%, իսկ դեպի Ռուսաստան արտահոսքը` 26,8%:


Հայաստանի մանրածախ արտարժութային շուկայում, ըստ փոխանակության կետերի տվյալների, ՀՀ դրամի փոխարժեքը ռուսական ռուբլու նկատմամբ հոկտեմբերից սկսել է իջնել, մինչև օրս արդեն իջնելով14,6%, մասնավորապես, 10,3 դրամ/ռուբլուց հասնելով 8,8 դրամ/ռուբլի, ինչը դեռ շարունակվում է: Հայաստանի ներբանկային արժութային շուկայում, ըստ բանկերի տվյալների, զգալի անկումն սկսվել է նոյեմբերից, ընդ որում, ինչպես ռուբլու գնման, այնպես էլ վաճառքի գործարքներում:
