
Համաշխարհային բանկը հուլիսի սկզբին մամլո հաղորդագրություն էր հրապարակել, որում նշվում էր մի քանի երկրների դիրքի փոփոխությունը՝ մեկ շնչին բաժին ընկնող ազգային համախառն եկամուտի ցուցանիշի հիման վրա:


Այդ վարկանիշի համաձայն՝ Մյանման, Տաջիկստանը, Բանգլադեշն ու Քենիան աշխարհի ամենաաղքատ երկրների շարքից տեղափոխվել են «եկամուտի միջին մակարդակից ցածր» երկրների խումբ, այսինքն՝ միացել են այն երկրներին, որտեղ մեկ շնչին բաժին ընկնող ազգային համախառն եկամուտը գտնվում է 1046 և 4125 դոլարների միջակայքում: Համաշխարհային բանկի  գնահատականով՝ այդ խմբում են, բացի այնտեղ ընդգրկվող Տաջիկստանից՝ նախկին ԽՍՀՄ-ի երկրներից՝ Հայաստանը, Վրաստանը, Ղրղզստանը, Մոլդովան, Ուկրաինան և Ուզբեկստանը:


Հարավարևելյան Ասիայի երկրներից աներկբա հաջողություն է գրանցել Վիետնամը, որը 25 տարում թռիչք է կատարել՝ 1990 թ. բնակչության մեկ շնչին ընկնող 130 դոլար ցուցանիշից մինչև  1890 դոլար՝ 2015-ին: 31 երկրներ, այդ թվում՝ Կամբոջան և Նեպալը, շարունակում են մնալ աշխարհի ամենաաղքատ երկրների ցուցակում:
