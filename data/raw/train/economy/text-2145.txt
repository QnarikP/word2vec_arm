
Մոտ մեկ ժամ առաջ «Զվարթնոց» օդանավակայանը վերսկսել է «Արմավիա» ավիաընկերության չվերթների սպասարկումը: Այս մասին iLur.am-ին հայտնեց «Զվարթնոցի» մամուլի խոսնակ Գևորգ Աբրահամյանը: Մեր հարցին, թե հնարավո՞ր է, որ «Զվարթնոցը» հետագայում կրկին դադարեցնի ավիաընկերության սպասարկումը, Աբրահամյանը պատասխանեց, որ «հնարավոր-անհնարը կախված է ավիաընկերությունից»:


«Այսօր առավոտյան պարտքը կազմում էր 3 միլիոն 215 հազար դոլար, իրենք խոստացել են, որ այսօր՝ մինչև օրվա վերջը, պարտքի սահմանաչափը կիջեցվի մինչև 3 միլիոն: Պարտքի գումարը, ըստ պայմանագրի, այսօր պետք է կազմեր 2 միլիոն 360 հազար դոլար», - ասաց Աբրահամյանը:


Հիշեցնենք, որ «Արմավիայի» և «Զվարթնոց» օդանավակայանի հակասություններն արդեն մի քանի ամիս շարունակվում են: Պատճառը «Արմավիայի»՝ պարտքի թույլատրելի ծավալի սահմանները գերազանցելն է:
