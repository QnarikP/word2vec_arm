
Այսօր «Ժողովուրդ» օրաթերթը հայտնել էր, որ ըստ շրջանառվող լուրերի՝ «Արմավիայի» իրական գնորդը Սերժ Սարգսյանի փեսա Միքայել Մինասյանն է:


«Ոչինչ չեմ բացառում, ամեն ինչ էլ հնարավոր է, ինչպես ուզում եք՝ հասկացեք», - iLur.am-ի հետ զրույցում ասաց «Արմավիա» ընկերության մամլո խոսնակ Նանա Ավետիսովան:


Հիշեցնենք, որ ըստ «Ժողովուրդ» օրաթերթի՝ «Արմավիա» ընկերությունների սեփականատեր Միքայել Բաղդասարովը մտադիր է ոչ միայն վաճառել իր ունեցվածքը, այլև հեռանալ Հայաստանից: Նա որոշել է բնակություն հաստատել Անգլիայում:


«Ժողովուրդին» հասած լուրերի համաձայն` Բաղդասարովը, չդիմանալով Գագիկ Ծառուկյանին պատկանող «Արարատցեմենտի» մրցակցությանը, որոշել է վաճառել նաև իր «Միկացեմենտը», սակայն գնորդ չկա: Դե իսկ «Արմավիայի» հետ կապված խնդիրները տևական ժամանակ է՝ լրատվամիջոցների ուշադրության կենտրոնում են: Ու խնդիրը հասավ իր «տրամաբանական ավարտին», ամենայն հավանականությամբ, կգնի «Արմավիան» իտալական ինչ-որ ընկերություն:


«Ժողովուրդի»  տեղեկություններով՝ «Արմավիայի» իրական գնորդը, սակայն, Սերժ Սարգսյանի փեսա Միքայել Մինասյանն է, որից ունեցած դժգոհությունների առիթով Բաղդասարովը զրուցել է Ս. Սարգսյանի հետ:
