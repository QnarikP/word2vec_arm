
Այս տարվա մինչև օգոստոս ամիսը նկատելի էր գնանկման միտում հանրապետության սպառողական շուկայում, մասնավորապես՝ ապրիլ-օգոստոս ամիսներին անընդմեջ արձանագրվել է գնանկում, և ընդհանուր գնանկումը նշված ամիսների ընթացքում կազմել է 4,8%, իսկ սեպտեմբերից արձանագրվել է գնաճ. սեպտեմբերին՝ 0,8%, հոկտեմբերին՝ 1,2%: Ինչպես հայտնում է iLur.am-ի թղթակիցը, այս մասին այսօր լրագրողների հետ հանդիպման ժամանակ հայտարարել է ՀՀ ազգային վիճակագրական ծառայության գների վիճակագրության և միջազգային համադրումների բաժնի պետ Գուրգեն Մարտիրոսյանը: 


«Պարենային ապրանքների ընդհանուր գնաճը կազմել է 2,1%, ոչ պարենային ապրանքներինը՝ 0,9%, ծառայությունների սակագներն աճել են 0,2%-ով», - նշեց Մարտիրոսյանը՝ հավելելով, որ միայն երկու ապրանքային խմբերում է գնանկում գրանցվել՝ ձկնամթերքը և շաքարավազը: 


Մարտիրոսյանի խոսքով՝ սպառողական շուկայում մանրածախ գներն աճել են 3,4%-ով: Մասնավորապես, հացահատիկի գինը 2010 թվականի միջին տարեկան գների նկատմամբ աճել է 30,9%-ով, իսկ վերջին մեկ ամսում՝ հոկտեմբերին, հացահատիկի գինը սեպտեմբերի համեմատ աճել է 5,7%-ով:
