
Արարատի ոսկու կորզման գործարանում «Ալբիոն» նոր տեխնոլոգիական արտադրամասի բացումն ակնհայտորեն ցուցադրում է հայ-ռուսական համագործակցության դինամիկան, ինչպես ներդրումների, այնպես էլ առևտրա-տնտեսական համագործակցության ոլորտում: Այս մասին այսօր լրագրողներին հայտարարել է հայ-ռուսական միջկառավարական հանձնաժողովի նախագահ, ՌԴ տրանսպորտի նախարար Մաքսիմ Սոկոլովը:


Նրա խոսքով, սա ներդրումային երկրորդ օբյեկտն է, որը բացվում է 2014 թվականին: Այս տարվա մարտին տեղի ունեցավ բժշկական իրերի գործարանի բացումը, իսկ այսօր շահագործման է հանձնվում նոր գործարանը, որը զինված է ամենաժամանակակից տեխնոլոգիաներով: Նշված երկու նախագծում ներդրվել է մոտ 250 մլն դոլար: Նախագծի իրականացման դինամիկան (մեկ տարի) նույնպես խոսում է հայ-ռուսական համագործակցության դինամիկայի մասին: Ընդ որում, փոխադարձ ապրանքաշրջանառության աճի տեմպերը 2013 թվականին կազմել են 10%, իսկ 2014-ի առաջին 3 ամիսներին` մոտ 13%: 
