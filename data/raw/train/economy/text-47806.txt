
Ազգային վիճակագրական ծառայությունը հրապարակել է երկրի արտաքին առևտրի վերաբերյալ տվյալները:


Ըստ այդ տվյալների՝ ընթացիկ տարվա առաջին կիսամյակում արտաքին առևտուրը նախորդ տարվա նույն ժամանակահատվածի համեմատ կրճատվել է 20.6 տոկոսով՝ կազմելով 2 միլիարդ 186 միլիոն ԱՄՆ դոլար:2009-ի ճգնաժամից ի վեր առաջին անգամ կրճատվել է նաև ներքին առևտուրը․ այս տարվա հունվար - հունիսին անկումը կազմել է 5.1 տոկոս՝ նախորդ տարվա նույն ժամանակահատվածի համեմատ:


Ազգային վիճակագրությունն էլ ավելի տխուր թվեր է  ներկայացրել հարկահավաքման ոլորտում: Այսպես, 2015-ի առաջին կիսամյակում կառավարությունը հավաքել է 1 միլիարդ 59 միլիոն դոլար հարկ, ինչը շուրջ 13.5%-ով պակաս է նախորդ տարվանույն ժամանակահատվածի ցուցանիշից:


Ուշագրավ է, որ թե՛ արտաքին առեւտրի, թե հարկահավաքության ոլորտում գրանցված ցուցանիշներն ամենացածրն են՝ 2009-ի ֆինանսատնտեսական ճգնաժամից ի վեր. արտաքին առուտուրը վերջին անգամ կրճատվել էր ճգնաժամային 2009 թվականին՝ 31.5 տոկոսով:


Ուշագրավ է նաեւ, որ նման պաշտոնական տվյալների առկայության դեպքում վարչապետ Հովիկ Աբրահամյանը շարունակում է խոսել տնտեսական աճի մասին: Օրեր առաջ Աբրահամյանը Գյումրիում հայտարարեց, որ առաջին կիսամյակում տնտեսությունը աճել է 4.5 տոկոսով՝ բյուջեում նախատեսված 4,1-ի փոխարեն:


 
