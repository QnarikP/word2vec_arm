
Ինչպես արդեն տեղեկացրել ենք, Ազգային Ժողովում այսօր, 2016-ի պետբյուջեի նախագիծը ներկայացնելիս, վարչապետ Հովիկ Աբրահամյանը նշել է, որ հաջորդ տարվա տնտեսական զարգացումների վրա ազդելու է միջազգային միջավայրը: «Միջազգային փորձագետները այս տարվա տնտեսական զարգացումները մեր տարածաշրջանի համար գնահատում են ավելի ծանր, քան 2008-2009թթ. ֆինանսատնտեսական ճգնաժամի տարիներին»,  մասնավորապես, ասել է Աբրահամյանը:


Հակադարձելով այս հայտարարությունը, Հայ ազգային կոնգրես խմբակցությունից պատգամավոր, նախկին վարչապետ Հրանտ Բագրատյանը նշեց, որ, հակառակը, համաշխարհային տնտեսությունը հաջորդ տարի զգալի աճ է ունենալու:  


Պատգամավորի խոսքով, արդեն չորս տարի կառավարությունը տնտեսական աճի դանդաղ տեմպերը պատճառաբանում է համաշխարհային տնտեսության աճի անկմամբ:


«Դուք ասում եք ՝մյուս տարի վատ է լինելու, դրա համար էլ կանխատեսվում է 2,2 տոկոս տնտեսական աճ: Նայենք, թե որտե՞ղ է վատ լինելու: Աշխարհում հաջորդ տարի սպասվում է 3,8 տոկոս տնտեսական աճ, ինչը 17 տարվա մեջ երրորդ լավ ցուցանիշն է: Աշխարհի համար սա չտեսնված ցուցանիշ է», - նշեց Բագրատյանը:


Նրա խոսքով, Հայաստանի հիմնական տնտեսական գործընկերներն ունենալու են 3,2 տոկոս տնտեսական աճ, հարևաններից՝ Իրանը՝ 4,4 տոկոս տնտեսական աճ, Թուրքիան՝ 3,5 տոկոս, Ադրբեջանն ու Վրաստանը ունեն 3 տոկոս:


«ԵՄ-ն առաջին անգամ 17 տարվա մեջ ունենալու է 2,1 տոկոս: Ռուսաստանում մի քանի թիվ կա՝ եթե նավթի գինը մնա 45 դոլար, ապա կունենան 0,5 տոկոս, եթե նավթի գինը բարձրանա 55 դոլար, կունենան 1,5 տոկոս տնտեսական աճ: Մենք ինչի՞ հիմա վրա ենք ասում, որ վատանալու է, և ինչո՞ւ պետք է Հայաստանի թիվը իջնի», - հաչցադրեց Բագրատյանը:


Նրա խոսքով, տնտեսական աճը խթանելու համար կռավարող ուժը պետք է ներդրումներ ներգրավի, ինչը չի անում:


 
