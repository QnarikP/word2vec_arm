
Ազգային ժողովում ՀՀ եւ Ասիական զարգացման բանկի միջեւ ստորագրված՝ 44 միլիոն եվրոյի վարկային համաձայնագրի վավերացման հարցով քննարկման ժամանակ պատգամավոր Արամ Մանուկյանը հանդես եկավ ելույթով, որում, մասնավորապես, նշեց, որ խմբակցությունը դեմ է քվեարկելու որոշմանը:  


«Հայաստանը չի կարողանում փակել իր պարտքերը, եւ ավելանում են նոր պարտքեր, որոնք կազմում են Հայաստանի ունեցվածքի կեսից ավելին: Մենք վտանգավոր ՀՆԱ/արտաքին պարտքի հարաբերակցության 60 տոկոսի սահմանում ենք,եւ այս 44 մլն եվրոն էլ գնալու է ավելացնելու այդ բեռը», - ասաց Մանուկյանը:


Նա նշեց, որ արդեն վերցված վարկերը նպատակային չեն ծառայում՝ օրինակ բերելով Հյուսիս-հարավ ճանապարհի ծրագիրը: Պատգամավորը հիշեցրեց, որ դեռ ճանապարհի 10 տոկոսն էլ չի իրագործվել, բայց արդեն ծախսվել է չափազանց շատ ժամանակ ու միջոցներ, չհաշված՝ ճանապարհի կիսակառույց լինելու պատճառով պարբերաբար տեղի ունեցող մահացու վթարները:


«Հյուսիս-Հարավը չի կառուցվելու, վստահեցնում եմ ձեզ», - ասաց Մանուկյանը:


Պատգամավորը հիշեցրեց նաեւ Իրան-Հայաստան երկաթուղու ձախողված նախագիծը: «2008 թվականին իշխանությունները հրապարակել են արագընթաց երկաթուղու կառուցման ծրագիր: 9 տարի է անցել դրանից, եւ պարզվել է, որ ստեղծվել են միայն օֆշորային գոտիներում գրանցված կառույցներ, եւ պետական ընկերություն, որին 6 տարվա ընթացքում հատկացվել է 250 միլիոն դրամ: Տիգրան Սարգսյանն էլ հայտարարել է, որ 1,3 միլիոն դոլարի ներդրում է արվել, մինչդեռ նրա վկայակոչված բանկը հայտարարել է, որ դրա հետ ոչ մի կապ չունի», - նշեց Մանուկյանը:  Մյուս թնջուկն, ըստ նրա, այն է, որ ծրագրի սկզբում երկաթուղու կառուցման ծրագիրը գնահատվում էր 1,3 միլիարդ դոլար, այնուհետեւ այդ թիվը դարձավ, նախ՝ 2, ապա՝ 2,5 միլիարդ դոլար: Եվ այս տարի արդեն հայտարարվեց, որ այն կարժենա 3 միլիարդ դոլար,  ընդ որում, հայտարարված ներդրում անողները չունեն որեւէ հասցե: Այս ծրագիրը վստահաբար ձախողված ծրագիր է: Սա քաղաքական պատվեր է եղել, որը մնալու է թղթի վրա՝ քրեական հագուստով», - ասաց Արամ Մանուկյանը:
