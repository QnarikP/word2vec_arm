
Հայաստանում անշարժ գույքի միջին շուկայական գինը տարեկան կտրվածքով աճել է 1.3%, 2014-ի փետրվարին կազմելով 184 հազար դրամ մեկ քմ դիմաց: Իսկ միայն փետրվարին բնակարանների գները մնացել են անփոփոխ:


Ինչպես վկայում են Անժարժ գույքի պետական կադաստրի տվյալները, որոնք հրապարակել է Ազգային վիճակագրական ծառայությունը, բազմաբնակարան շենքերում բնակարանները մեկ տարում թանկացել են 1.8%, մինչև 179,7 հազար դրամ/քմ: Մասնավորապես, Երևանում բնակարանների գինը կազմել է 273,4 հազար դրամ / 1 քմ,  տարեկան աճը`2%, իսկ մարզերում`86 հազար դրամ / 1 քմ, տարեկան աճը`1.6%:


Մինչդեռ, մասնավոր տների գներն աճել են 0,9 %, մինչև 188,2 հազար դրամ/1քմ, այդ թվում մայրաքաղաքում` 1 %, մինչև 286,6 հազար դրամ, իսկ մարզերում` 0.8%, մինչև 89.8 հազ դրամ: Ընդհանուր առմամբ, 1 քառակուսի մետր բնակելի անշարժ գույքի գինը մայրաքաղաքում տարվա ընթացքում աճել է 1.5%, իսկ մարզերում` 1.2 %:


Ըստ պետական կադաստրի տվյալների, Երևանում բնակարանների ամենաբարձր գներն արձանագրվել են Կենտրոն համայնքում` 428 հազ դրամ/1քմ, տարեկան կտրվածքով աճելով 0,9 %: Կենտրոնին հաջորդում է Արաբկիր համայնքը` 356.6 հազ դրամ, տարեկան կտրվածքով աճը` 1.3%: Իսկ մասնավոր տների գները Կենտրոնում կազմել են 476,1 հազար դրամ, տարեկան կտրվածքով աճը` 0.7 %, իսկ Արաբկիրում` 383 հազար դրամ, տարեկան աճը`0,8 %:


Ամենացածր գները մայրաքաղաքում արձանագրվել են Նուբարաշեն համայնքում` 154,9 հազ դրամ/1քմ (տարեկան աճը` 6%), իսկ մասնավոր տների գները` 150.5 հազար դրամ (տարեկան աճը` 1%):


Մարզերում բնակարանների ամենաբարձր գներն արձանագրվել են Ծաղկաձորում (Կոտայքի մարզ)`292.5.հազ.դրամ (տարեկան կտրվածքով մնալով անփոփոխ): Այնուհետև հաջորդում են Աբովյանը (Կոտայքի մարզ )` 155,1 հազ. դրամ (տարեկան կտրվածքով աճը` 1,2 %), Վաղարշապատը` 154.1 հազ դրամ (աճը տարեկան կտրվածքով` 0.4 %): Մարզերում մասնավոր տների գներով նույնպես առաջատարներն են վերը նշված երեք քաղաքները. Ծաղկաձոր` 305 հազար դրամ (տարեկան կտրվածքով` անփոփոխ), Աբովյան`157 հազար դրամ (տարվա աճը` 1.5% ), Վաղարշապատ`153.1 հազար դրամ (տարեկան աճը`0.5% ): 
