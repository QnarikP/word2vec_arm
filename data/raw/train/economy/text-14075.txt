
Հանրային ծառայությունները կարգավորող հանձնաժողովի աշխատանքային քննարկումը, որը նախատեսված էր ժամը 15:00-ին, այդպես էլ չի սկսվել, քանի որ աշխատաժողովին մասնակցելու ցանկություն հայտնած շատ քաղաքացիներ չեն կարողացել մտնել դահլիճ: Դահլիճ ներս մտածները բողոքել են, որ դրսում բազմաթիվ մարդիկ կան կանգնած, որոնք գրանցված են քննարկմանը մասնակցելու համար, սակայն ոստիկանությունն արգելում է նրանց ներս մտնել: Քննարկման կազմակերպիչները ոչ մի կերպ չեն կարողացել ընդհանուր հայտարարի գալ քաղաքացիների հետ, և աշխատաժողովը այդպես էլ չի սկսվել: Քաղաքացիները պահանջել են հնարավորություն տալ հասարակության բոլոր շերտերին մասնակցել քննարկումներին:


Սպառողների միության նախագահ Արմեն Պողոսյանն առաջարկեց հետաձգել քննարկման օրը և ավելի մեծ դահլիճում` հասարակության լայն շերտերի ներկայությամբ, կազմակերպել այս քննարկումը:


Հանրային ծառայությունները կարգավորող հանձնաժողովի նախագահ Ռոբերտ Նազարյանը քննարկման մասնակիցներին առաջարկեց բարձրանալ մեկ այլ դահլիճ, որն ավելի մեծ է, և շարունակել քննարկումները: Սակայն ակտիվիստները շարունակեցին պնդել, որ իրենք ցանկանում են, որպեսզի հանրային լայն քննարկում կազմակերպվի շատ ավելի մեծ դահլիճում, որին մասնակցելու հնարավորություն կունենան ավելի մեծ թվով մարդիկ: Ի պատասխան՝ Ռոբերտ Նազարյանը առաջարկեց չխանգարել այսօրվա քննարկումները՝ խոստանալով, որ վաղվանից աշխատանքային խմբեր և ժամանակացույց կկազմվեն` հասարակության տարբեր շերտերի հետ առանձին-առանձին բոլոր հարցերը քննարկելու համար: Սակայն քննարկման մասնակիցները դեմ արտահայտվեցին այդ առաջարկին՝ շարունակելով պնդել իրենց պահանջները:


Ռոբերտ Նազարյանը նշեց, որ իրենք այլ դահլիճ չեն վերցնելու: Նա նշեց, որ իրենք պատրաստ են ամեն օր նման քննարկումներ անցկացնել հասարակության տարբեր շերտերի հետ՝ նշելով, որ մեծ դահլիճ երբեք չի ցանկանում վերցնել, որպեսզի շոուի մասնակից չդառնա:


Ռոբերտ Նազարյանը հայտարարեց քննարկումն ավարտելու մասին՝ նշելով, որ նման պայմաններում այն շարունակելն ուղղակի անհնար է: Արշակ Սադոյանն էլ առաջարկեց քննարկումը շարունակել հանրային խորհրդում: Ռոբերտ Նազարյանը, սակայն ոչ մի կերպ չարձագանքեց այդ առաջարկին և լքեց դահլիճը, իսկ դահլիճում Սադոյանի առաջարկն ընդունվեց ծափահարություններով:


«Արմենպրեսը» հիշեցնում է, որ Հանրային ծառայությունները կարգավորող հանձնաժողովի այսօրվա աշխատաժողովի ժամանակ նախատեսվում էր քննարկել գազի և էլեկտրաէներգիայի սակագների վերանայման հարցը:
