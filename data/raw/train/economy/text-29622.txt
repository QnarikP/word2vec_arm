
Հայաստանին չի հաջողվել նախատեսված ժամկետում Ռուսաստանից վարկ ներգրավել ԱԷԿ ծառայության ժամկետը երկարաձգելու համար:


Մարտին Հայաստանի կառավարության ընդունած ԱԷԿ ծառայության ժամկետի երկարաձգման ծրագրին համապատասխան, վարկը նախատեսվում էր ներգրավել մինչև մայիսի 1-ը: Էներգետիկայի և բնական պաշարների նախարարությունում ԱրմԻնֆո-ի թղթակցին հաղորդել են, որ վարկն առայժմ չի ներգրավվել, և դրա շուրջ բանակցությունները շարունակվում են: Գերատեսչությունում հրաժարվել են նշել բանակցությունների ավարտի մոտավոր ժամկետները, դրանց ձգձգման պատճառները և վարկի բուն գումարը: «Երբ բանակցություններն ավարտվեն, մենք ամեն ինչի մասին կհաղորդենք», - ասել են նախարարությունում:


Կառավարության հավանությանն արժանացած ծրագրին համապատասխան, առաջին փուլում նախատեսվում է հայ-ռուսական միջկառավարական վարկային պայմանագրի ստորագրման պահից սկսած յոթ օրվա ընթացքում պայմանագիր ստորագրել «Հայկական ԱԷԿ» պետական ՓԲԸ և «Ռոսատոմ Սերվիս» ՓԲԸ միջև` կայանի երկրորդ էներգաբլոկի շահագործման ժամկետների երկարաձգման շուրջ: ՀԱԷԿ-ի շահագործման ժամկետի երկարաձգման անհրաժեշտությունը պայմանավորված է նոր ատոմային էներգաբլոկի կառուցման ժամկետների ձգձգմամբ:


Ավելի վաղ Հայաստանի նախագահին առընթեր միջուկային էներգիայի անվտանգության խորհրդի նախագահ Վահրամ Պետրոսյանը լրագրողներին հաղորդել էր, որ Ռուսաստանը մտադիր է մոտավորապես 150-160 մլն դոլարի վարկ տրամադրել Հայաստանին ՀԱԷԿ ծառայության երկարաձգման համար:
