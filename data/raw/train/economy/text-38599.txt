
Սպառազինությունների 2014 թվականի համաշխարհային ինդեքսում, որը կազմել է Բոննի Կոնվերսիայի միջազգային կենտրոնը, Հայաստանը և Ադրբեջանը գտնվում են աշխարհի ամենասպառազինված երկրների տասնյակում:


Հատկանշական է, որ այդ ինդեքսով Ադրբեջանը, որի ռազմական ծախսերը մի քանի անգամ գերազանցում են Հայաստանի ռազմական բյուջեն, զբաղեցնում է 10-րդ տեղը, մինչդեռ Հայաստանը գտնվում է 3-րդ տեղում: Զեկույցում նշված է, որ 2013 թվականին Հայաստանը և Ադրբեջանն ավելացրել են իրենց ռազմական ծախսերը: Ասված է նաև, որ Ռուսաստանը երկու երկրին էլ զենք է մատակարարում: Փորձագետների կարծիքով, իրավիճակը վտանգավոր է և խաղացողները պետք է միջամտեն, որպեսզի կանխեն հետագա էսկալացիան:


Ամենառազմականացված երկիրն, ըստ զեկույցի, Իսրայելն է: Տասնյակում ընդգրկված են նաև Սինգապուրը, Սիրիան, Կիպրոսը, Հարավային Կորեա, Հորդանանը և Հունաստանը: ԱՄՆ գտնվում է 31-րդ տեղում:


Նշենք, որ ինդեքսը կազմվում է ռազմական ծախսերը ՀՆԱ ծավալի և առողջապահության ոլորտի ծախսերի հետ համեմատության միջոցով:


Նշենք, որ Հայաստանի ռազմական բյուջեն 2013 թվականին կազմել է 192 մլրդ դրամ, 2014 թվականին`192 մլրդ դրամ (մոտ 472 մլն դոլար): Ադրբեջանի ռազմական ծախսերը 2014 թվականին կազմել են 3,8 մլրդ դոլար, իսկ 2015 թվականին այդ գումարը կարող է աճել է ևս 1 մլրդ դոլարով: Հաղորդում է ԱրմԻնֆոն:



