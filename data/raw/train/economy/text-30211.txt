
2014 թվականին Հայաստանը չի կարողանա ապահովել ծիրանի արտահանումը: Այդ մասին այսօր մամուլի ասուլիսի ժամանակ այդպիսի կարծիք է հայտնել «Ագրարագյուղացիական միավորում» հասարակական կազմակերպության նախագահ Հրաչյա Բերբերյանը:


Նրա խոսքով, մարտյան ցրտահարությունների հետևանքով Հայաստանն զրկվել է ծիրանի բերքի 90%-ից: «Ծիրանի բերքը 2014 թ. կկազմի նախատեսվածի ընդամենը 10-15%-ը, եթե հաշվի առնենք, որ սպասվում էր 55 հազար տոննա բերք, իսկ, նախնական տվյալներով, մենք զրկվել ենք 50 հազար տոննա բերքից»,- նշել է Բերբերյանը:


Հասարակական կազմակերպության նախագահի կանխատեսմամբ, 1 կգ ծիրանի գինը 2014 թ. կարող է կազմել 500-ից մինչև 1000 դրամ` 2013 թ. 200 դրամի փոխարեն: «Հետևաբար`այդ մրգի արտահանումն անհնար կլինի»,- ընդգծել է նա:  


Նա ասել է, որ 2014 թվականն անհաջող էր գյուղատնտեսութան համար, քանի որ ցրտահարության և կարկուտի պատճառով վնասվել են ծաղկած ծառերը`ծիրանենին և բալենին: «Սակայն, գյուղատնտեսության ոլորտի պաշտոնյաները, հավատարիմ մնալով իրենց ավանդույթին, կրկին գեղեցիկ թվեր կնկարեն և 2014 թվականը ռեկորդային կհայտարարեն գյուղատնտեսության համար»,- ամփոփել է Բերբերյանը:


 
