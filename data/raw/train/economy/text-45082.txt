
Այսօրվա նիստի ժամանակ ՀՀ կառավարությունը հավանություն է տվել կենտրոնական բանկի 2015թ. դրամավարկային քաղաքականության և դրա կատարման հաշվետվության վերաբերյալ ՀՀ կառավարության եզրակացություններին:


Այս առնչությամբ Հովիկ Աբրահամյանն անդրադարձել է երկրի տնտեսության ներկա վիճակին և նշել, որ ԱՎԾ երեկ հրապարակած տվյալներով առկա է տնտեսական ակտիվություն: «Եթե որոշ մարդիկ ենթադրությամբ են խոսում, ապա մենք թվերով ու հաշվարկներով ենք հիմնավորում, որ տնտեսական աճ ունենալու ենք, - ասել է կառավարության ղեկավարը: - Համոզված եմ, որ չորս ամսվա տվյալով լինելու է 2.2-2.3 տոկոս աճ»: 


Նրա խոսքով՝ եթե այն ծրագրերը, որ պլանավորել են, այս տարի իրականացվեն, ապա կառավարությունը կփորձի բյուջեում դրված 4.1 տոկոս տնտեսական աճը միասնական ուժերով ապահովել: «Հասկանալի է, որ կան նաև տարածաշրջանային խնդիրներ, բայց դրանք պատճառ չպետք է դառնան, որ մենք չփորձենք անել առավելագույնը, որպեսզի տնտեսական աճ արձանագրվի մեր երկրում: Սա է մեր մոտեցումը», - եզրափակել է Հովիկ Աբրահամյանը: Նա առաջարկել է վերջ դնել այն խոսակցությանը, թե տնտեսական անկում է լինելու, և համոզմունք հայտնել, որ որոշ քաղաքական գործիչների և քաղաքական ուժերի այն ցանկությունը, թե կառավարությունը կձախողվի, և տնտեսական անկում կարձանագրվի, չի իրականանալու, նաև համոզմունք է հայտնել, որ արձանագրվելու է նվազագույնը 2-3 տոկոս տնտեսական աճ, ինչն ակնհայտ կլինի երկրորդ կիսամյակից: 


Հիշեցնենք, որ ավելի վաղ Վերակառուցման եւ զարգացման եվրոպական բանկը Հայաստանի ընթացիկ տնտեսական տարվա համար արդեն երկրորդ հոռետեսական կանխատեսումն էր արել եւ, ըստ այդմ, փորձագիտական մակարդակով հաստատել, որ տարվա վերջում Հայաստանը շուրջ 1.5%  տնտեսական անկում է գրանցելու: Իսկ Արժույթի միջազգային հիմնադրամը (ԱՄՀ) կանխատեսում է Հայաստանի տնտեսության աճի դանդաղում 2015-ին՝ մինչեւ շուրջ 0 տոկոս՝ նախատեսված 3,3-ի փոխարեն: Պատճառը արտահանման եւ տրանսֆերների կրճատումն է՝ ռուսական ռուբլու փոխարժեքի անկման ֆոնին: Աճի դանդաղումը կազդի բյուջեի դեֆիցիտի վրա, որն, ամենայն հավանականությամբ, կկազմի 4,5%՝ կառավարության նախատեսած 2,34 տոկոսի փոխարեն, ասել է ԱՄՀ առաքելության ղեկավար Մարկ Հորթոնը:


Ավելին՝ Ասիական զարգացման բանկը 2015-ին Հայաստանի համար կանխատեսում է տնտեսական աճի դանդաղում մինչև 1.6%: «Տարածաշրջանային աշխարհաքաղաքական զարգացումները բավական անորոշ են դարձնում Հայաստանի համար տնտեսական կանխատեսումները: Տնտեսական դանդաղումը Ռուսաստանում, որը, մասնավորապես, պայմանավորված է պատժամիջոցներով և նավթի ցածր գնով, հավանաբար կհանգեցնի Հայաստանի տնտեսության է՛լ ավելի դանդաղման»,- ասված է զեկույցում:


Փաստորեն՝  Արժույթի միջազգային հիմնադրամի, Վերակառուցման եւ զարգացման եվրոպական բանկի եւ Ասիական զարգացման բանկի կանխատեսումները, ըստ Հովիկ Աբրահամյանի, «որոշ քաղաքական գործիչների և քաղաքական ուժերի ցանկություններն են»: 
