
Վերջին տասը տարվա ընթացքում Հայաստանի իշխանությունները խոստումներ տալու հետ կապված խնդիրներ չեն ունեցել, բայց դրանք իրականություն չեն դարձել, լրագրողների հետ զրույցում ասաց Կոնգրես-ՀԺԿ դաշինքի ցուցակով պատգամավորթւայն թեկնածու առաջադրված Վահագն Խաչատրյանը: նա հիշեցրեց Իրան-Հայաստան հարաբերությունների շրջանակում տված խոստումները՝ ՀԷԿ, երկաթգիծ, նոր ատոմակայան եւ այլ խոշոր օբյեկտներ կառուցելու մասին:


Խաչատրյանի խոսքով, տնտեսության զարգացումը կանգ է առել 2008-ի վրա եւ առաջ չի գնում:


«Կարծում եմ, որ բժիշկները լավ չեն ուսումնասիրել Հայաստանի տնտեսության հիվանդությունը, կամ ուսումնասիրել են, բայց ազնիվ չեն՝ մեզ ասելու, թե որն է խնդիրը: Հայաստանի տնտեսական խնդիրները տնտեսական դաշտում չեն գտնվում, այլ քաղաքական դաշտում: Եվ այդ քաղաքական խնդիրներից մեկն էլ այսօրվա «ոչ պատերազմ, ոչ խաղաղություն» վիճակն է: Մյուս կոմպոնենտը երկրի կառավարման համակարգում առկա վիճակն է, որն արձանագրված է Կոնգրես-ՀԺԿ դաշինքի ծրագրում: Համակարգ, որին մենք տվել ենք «ավազակապետություն» անվանումը: Տարիներ շարունակ այդ ավազակապետական համակարգը հասարակակակն արդյունքի բաշխման այնպիսի սխեմա է ստեղծել, որ ապահով խավն ավելի  հարստանում, ավելի է ամրապնդում իր դիրքերը, իսկ անապահով խավը՝ հակառակը, ավելի ու ավելի աղքատ ու անապահով է դառնում: Արդյունքում երկրները դառնում են սնանկ, սնանկացնում են իրենց քաղաքացիներին, դարձնում նրանց անվճարունակ, անպատասխանատում, որեւիցե ակտիվության ու պատասխանատվության անընդունակ», - ասաց Խաչատրյանը: Նրա խոսքով, սա է պատճառը, որ այսօրվա կառավարությունն անընդհատ փորձում է ոգեւորել մարդկանց, բայց մարդիկ չեն ոգեւորվում, որովհետեւ խոսքերին չեն հավատում:


Տնտեսագետը համոզմունք հայտնեց, որ կառավարության խոստացած ներդրումները օգուտ չեն տա, որովհետեւ պետք էր նախ համակարգը փոխել, մինչդեռ հարցի քաղաքական լուծումից իշխանությունները խուսափում են: 
