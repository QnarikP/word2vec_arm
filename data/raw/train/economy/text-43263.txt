
Այսօր տեղի է ունեցել Տնտեսական մրցակցության պաշտպանության պետական հանձնաժողովի նիստ, որտեղ քննարկվել են անբարեխիղճ մրցակցության դրսևորմանն առնչվող մի շարք հարցեր և կայացվել են համապատասխան որոշումներ: 


Հարցերից մեկը վերաբերում էր «Վ.Ա.Ս. Գրուպ» ընկերությանը, որը դիմում-բողոք էր ներկայացրել ՏՄՊՊՀ  այն մասին, որ նույն անվանմամբ ստեղծվել և գործում է մեկ այլ ընկերություն («ՎԱՍ Գրուպ»): Հանձնաժողովի կողմից կատարված ուսումնասիրության համաձայն, «Վ.Ա.Ս. Գրուպի» ֆիրմային անվանումը պետական գրանցման է ենթարկվել դեռևս 2000 թվականին. վերջինը զբաղվում է ապրանքների ներմուծմամբ և վաճառքով: Նույն անվանմամբ գրանցված մյուս ընկերությունը զբաղվում է ծանր արդյունաբերական տեխնիկայի, օդի, յուղի և վառելանյութի ֆիլտրերի ներկրմամբ և վաճառքով: Հանձնաժողովի դիտարկմամբ, թեև վերոնշյալ ընկերությունները գործունեություն են իրականացնում տարբեր ապրանքային շուկաներում, այդուհանդերձ սպառողների շրջանում հնարավոր է շփոթության առաջացում, բացի այդ, օրենսդրությամբ արգելվում է նմանակել կամ նույնացնել պետական գրանցում ունեցող ընկերության անվանումը:


ՏՄՊՊՀ որոշմամբ, անբարեխիղճ մրցակցության գործողության համար «ՎԱՍ Գրուպ» ընկերությանը տվել է նախազգուշացում՝ խախտումները վերացնելու և հետագայում բացառելու հանձնարարականով: Ինչպես հայտնում են ՏՄՊՊՀ –ից, հանձնաժողովը դիմում-բողոք է ստացել «Օրանժ Արմենիա» ընկերության գործունեության, մասնավորապես անբարեխիղճ գովազդային քաղաքականության վերաբերյալ: Ընկերությունը գովազդում է, որ 24 ամսով բաժանորդագրվելու դեպքում մի շարք մոդելների բջջային հեռախոսներ հնարավոր է ձեռք բերել ընդամենը 1 դրամով: Առաջարկի մասին այլ լրացուցիչ տեղեկատվություն սպառողին չի տրամադրվում: ՀՀ ՏՄՊՊՀ-ի կողմից կատարված ուսումնասիրության ընթացքում պարզվել է, որ առաջարկվող փաթեթն իր մեջ ներառում է երեք սակագնային պլան` 4 000, 6 000 և 10 000 դրամ արժողությամբ: Գովազդում առկա չէ որևէ տեղեկատվություն այն մասին, թե հեռախոսը 1 դրամով ձեռք բերելու դեպքում սպառողը փաթեթի որ սակագնային պլանին պետք է միանա, մինչդեռ այս առաջարկի շրջանակներում հեռախոսները հնարավոր է ձեռք բերել հիմնականում 10 000, իսկ որոշ դեպքերում  6 000 դրամանոց սակագնային պլանին բաժանորդագրվելու դեպքում: Բացի այդ, ուսումնասիրության ընթացքում պարզվել է, որ ընկերության առաջարկը գործում է միայն առաջին անգամ բաժանորդագրվելու դեպքում, ինչի մասին ևս գովազդում չի նշվում: «Օրանժ Արմենիա» ընկերության կողմից մրցակցային օրենսդրության խախտման առնչությամբ Հանձնաժողովի որոշմամբ հարուցվել է վարչական վարույթ:
