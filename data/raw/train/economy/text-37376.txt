
Որոտանի կասկադ ՀԷԿ-ի գործարքի շուրջ բանակցությունները Հայաստանում շարունակվում են: Այս մասին այսօր լրագրողներին հայտարարել է ՀՀ էներգետիկայի և բնական ռեսուրսների նախարար Երվանդ Զախարյանը, հաղորդում է ԱրմԻնֆոն:


Նրա խոսքով, բանակցությունները մինչև տարեվերջ կավարտվեն: Նախարարի խոսքով, բանակցությունները դադարեցվել էին, քանի որ առաջացել էին սակագների հետ կապված խնդիրներ: Նա խոստացել է, որ բանակցությունների ավարտից հետո կներկայացնի գործարքի բոլոր մանրամասները:


Հիշեցնենք, որ 2013 թվականի նոյեմբերի 27-ին, հայ-ամերիկյան միջկառավարական հանձնաժողովի նիստում ընդունվեց «Որոտան hիդրոէլեկտրակայանների hամալիր» փակ բաժնետիրական ընկերությունն ամերիկյան «Քոնթուր գլոբալ հիդրոկասկադ» ընկերությանը վաճառելու մասին որոշում: Գործարքի գումարը կազմում է 180 մլն դոլար: Լիցենզիա տրամադրելու և «Քոնթուր գլոբալ հիդրոկասկադ» ընկերությանը սեփականատեր ճանաչելու համար անհրաժեշտ է ստորագրել փակման ակտը: Սակայն, վաճառքի պայմանագրում կա դրույթ, որի համաձայն, եթե պայմանագիրը կնքելուց հետո 75 օրացուցային օրերում գործարքը չավարտվի, ապա կողմերից մեկը կարող է այն կասեցնել: Սակայն, ՀՀ կառավարության աշխատակազմի ղեկավար-նախարար Դավիթ Հարությունյանի խոսքով, կողմերի համաձայնությամբ փակման ակտի ստորագրման ժամկետները հետաձգվել են, հաշվի առնելով ներդրողի շահերը:


Որոտան գետի վրա գտնվում են երեք` Տաթևի, Շմբիի և Սպանդարյանի կայանները: Երեք կայաններն ընդհանուր հաշվով արտադրում են 404.2 ՄՎտ էլեկտրաէներգիա, 1.16 մլրդ կՎտ ժամ տարեկան միջին նախագծային հզորությամբ: 
