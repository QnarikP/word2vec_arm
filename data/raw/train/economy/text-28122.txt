
ՀՀ Հանրային ծառայությունները կարգավորող հանձնաժողովն Ամբերդ կասկադի երրորդ ՀԷԿ-ի կառուցման լիցենզիա է տրամադրել` չնայած տեղի բնակիչների դժգոհությանը: 9830 ԿՎտ հաշվարկային հզորությամբ Ամբերդ ՀԷԿ-3-ի կառուցման լիցենզիա տրամադրվել է մինչև 2030 թ. ժամկետով:


Որոշման համաձայն, կայանը պետք է կառուցվի մինչև 2015 թ. ապրիլի 20-ը: Սակայն, «Ամբերդ ՀԷԿ» ՍՊԸ ներկայացուցիչը հայտարարել է, որ սեփականատերը ֆինանսական դժվարություններ ունի և չի կարող միջոցներ ներգրավել Իրանից սարքավորում գնելու ու Հայաստան մատակարարելու համար:


Նշենք, որ «Ամբերդ ՀԷԿ» ընկերությունը հիմնադրվել է 2004 թվականին, որի հիմնադիրներն են Գուրգեն Հակոբյանը և Իրանի քաղաքացի Պարվիզնոսդրատի Ալասդարին: Նախատեսվում է երեք ՀԷԿ կառուցել Արագածոտնի մարզի Ամբերդ գետի վրա: Ավելի վաղ ՀՀ էկոնոմիկայի նախարար Տիգրան Դավթյանը լրագրողներին հայտարարել էր, որ «Ամբերդ ՀԷԿ» ՍՊԸ մտադիր է ՀԷԿ կասկադի շինարարության նպատակով ներդնել շուրջ 790 մլն դրամ (մոտ $ 2 մլն), և ՀՀ կառավարությունը որոշում է ընդունել երեք տարով հետաձգել սարքավորումների ներմուծման հետևանքով գոյացած ԱԱՀ վճարները:


Մինչդեռ նախագիծն առաջ է բերել տեղի բնակչության դժգոհությունը, և Բյուրական ու Անտառուտ գյուղերի շուրջ 150 բնակիչ անցած տարվա ապրիլին եկել են շինհրապարակ` արտահայտելով իրենց դժգոհությունը: Կասկադի երկու ՀԷԿ-ն արդեն կառուցվել է: Անհանգստությունը պայմանավորված էր այն բանով, որ առանց այդ էլ սակավաջուր Ամբերդ գետը, որը հոսում է Օրգովի կիրճով ու ոռոգում նրանց այգիներ, կչորանա, և գյուղերն առանց ջուր կմնան:


ՀԾԿՀ մասնագետներն ԱրմԻնֆո-ի թղթակցին հավաստիացրել են, որ ՀԷԿ-ի կառուցումը չի կարող չորացնել գետը, և կայանը չպետք է գործի ոռոգման սեզոնին, սակավաջրության դեպքում, քանի որ ոռոգումն առաջնահերթ է:
