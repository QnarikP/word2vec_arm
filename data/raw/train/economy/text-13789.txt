
Հայտնի է, որ օրերս «ՀայՌուսգազարդ» ՓԲԸ-ն դիմել է ՀՀ հանրային ծառայությունները կարգավորող հանձնաժողով (ՀԾԿՀ)` առաջարկելով բնակչության համար գազի սակագինը 132 000 դրամից բարձրացնել 221 000 դրամի՝ շուրջ 67 տոկոսով: iLur.am-ը թեմայի շուրջ զրուցում է տնտեսագետ, իրավաբան Սուրեն Պարսյանի հետ՝ պարզելու համար, թե ինչ գործոններ կարող են ազդել գազի գնի նման բարձրացման վրա:


Պրն. Պարսյան, կարծիք կա, որ առաջարկած սակագների միջոցով «ՀայՌուսգազարդը» ցանկանում է գերշահույթ ստանալ կամ առնվազն փոխհատուցել վերջին տարիներին կրած վնասները: Արդյո՞ք դա այդպես է: 


Եթե նախկինում «ՀայՌուսգազարդ» ՓԲԸ-ը, որի բաժնետոմսերի 10 տոկոսը պատկանում է ՀՀ-ին,  հազար խորանարդ մետր գազը սահմանից ձեռք էր բերում 180 դոլարով, իսկ ներքին շուկայում վաճառում 350 դոլարով, ապա այժմ ձեռք է բերում 270, նախատեսվում է վաճառել 530 դոլարով:  Եթե համեմատենք, ապա ձեռք բերման եւ վաճառքի գնի տարբերությունը մի դեպքում ստացվում է  94, մյուս դեպքում՝ 96 տոկոս, այսինքն՝ ծախսերը հարաբերականորեն նույնն են մնացել, գինը բացարձակ թվով աճել է:


Տարբերությունը բացատրում են նրանով, որ կատարում են ծախսեր գազը սպառողին հասցնելու համար, այսինքն՝ աշխատավարձեր, արդիականացման ծախսեր և այլն:  Նկատենք, որ մանրածախ վաճառքի դեպքում գնին ավելանում է նաև ԱԱՀ-ն: Խնդիրը այստեղ մեկն է՝ ընկերությունը պետք է ցույց տա իր ծախսերը, թե ինչով է պայմանավորված գնի կրկնակի ավելացումը: «ՀայՌուսգազարդը» պետք է այնքան թափանցիկ ու հիմնավոր բացատրի, որ հասարակությունը հասկանա, թե ինչ ծախսեր են կատարված, արդյոք դրանք արդարացված են, թե ոչ:


Թանկացումը հիմնավորվում է նաև նրանով, որ 2010 թվականին կնքված պայմանագրում գնվող գազի խորանարդ մետրը ձեռք էր բերվում 180 դոլարով, երբ դոլարի փոխարժեքը 380 դրամ էր, իսկ այժմ դոլարը դրամի նկատմամբ արժեւորվել է՝  դառնալով 410 դրամ:


Ավելացնեմ նաև, որ գնի բարձրացումը նախատեսվում է միայն մանրածախ վաճառքի համար, քանի որ մանրածախ սպառողին գազ հասցնելն ավելի ծախսատար է: Իսկ մեծ արտադրությունների համար, որոնք սպառում են 10 հազար խորանարդ մետր և ավելի գազ, գինը կմնա նույնը:


Գազի թանկացումը կարո՞ղ է բերել այլ ապրանքների, ինչպես նաև էլեկտրականության թանկացման:


Միանշանակ՝ կբերի թանակցումների, արտադրանքի գնի վրա կարող են ազդել բազմաթիվ գործոններ, գազն էլ բացառություն չէ: Այդ դեպքում պետք է ձեռնարկությունները մտածեն ավելի խնայողաբար օգտագործման մասին, ավելի ժամանակակից տեխնոլոգիա ներդնեն օգտագործվող գազի ծավալը նվազեցնելու համար: Իսկ ինչ վերաբերում է էլեկրաէներգիայի թանկացմանը, ապա էլեկտրաէներգիայի 25-ից 30 տոկոսը արտադրվում է ՋԷԿ-երի կողմից, որոնք աշխատում են գազով, այդ պատճառով թանկացումը անխուսափելի է:


Ի՞նչ պետք է անի կառավարությունը:


Կառավարությունը պետք է իրականացնի էներգիա խնայող միջոցառումներ: Օրինակ, չեն պահպանվում կառուցվող շենքերի ջերմակայունացման ցուցանիշները, որոնք նախատեսված են քաղաքաշինության նորմերով: Դրա հետևանքով մենք եռակի ավելի շատ էլեկտրաէներգիա ու գազ ենք ծախսում:


Այսինքն՝ կառավարությունը ոչ միայն պետք է քայլեր ձեռնարկի սակագների կառավարում իրականացնելու համար, այլև միջոցառումներ ձեռնարկի, որոնք կբերեն ընդհանուր էներգախնայմանը ու գազախնայմանը: Ինչպես նաև՝ օգտագործի հանրային ծառայությունները կարգավորող հանձնաժողովի կողմից ընդունված  գազամատակարարման և օգտագործման կանոնները: Համաձայն դրանց, մասնավորապես, նախատեսվում է, որ իրավաբանական անձանց պատկանող հաշվիչները 2 տարին մեկ պետք է ստուգաչափվեն մատակարարի, այսինքն՝ «ՀայՌուսգազարդ» ՓԲԸ-ի հաշվին, իսկ «ՀայՌուսգազարդ» ՓԲԸ-ն պայմանագիր է կնքում սպառողի հետ, ըստ որի՝  ծախսերը պետք է կատարի սպառողը, այլ ոչ թե ինքը:


Արդյո՞ք գազի գինը միտումնավոր է  շեշտակի բարձրացվում ընտրություններից հետո:


Տնտեսության վրա ազդեցություն ունեն  քաղաքական իրադարձությունները, բնական էր, որ ընտրություններից առաջ կտրուկ գնային քաղաքականություն ոչ ոք չէր անի: Չասեմ՝ միտումնավոր, բայց որ արված էր այնպես, որ երկրում ցնցումներ չլինեին, դա հստակ է: Արվել է ամառվա սեզոնին ընդառաջ նաև, քանի որ ամռանը գազը քիչ է սպառվում, և թանկացումն անմիջապես իրեն զգալ չի տա:


Զրուցեց Լիլիթ Լալայանը
