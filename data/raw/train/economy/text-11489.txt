
«Արմավիայի սնանկացման պատճառները բազմակողմանի են: Հիմնականը՝ գավառական ագահությունն էր»,-  iLur.am-ի հետ զրույցում նման կարծիք հայտնեց Քաղավիացիայի վարչության նախկին պետ Շահեն Պետրոսյանը:


Հիշեցնենք, որ «Արմավիա» ավիաընկերությունն այսօր հայտարարել է, որ ապրիլի 1-ից դադարեցնում է թռիչքները և սկսում սնանկացման գործընթացը:


Պարոն Պետրոսյանի խոսքով՝ անընդունելի է, որ մի մարդուն տրվել է մի ամբողջ հզոր ոլորտ, այն դեպքում, երբ նա ոչ մի ակտիվ չունի այդ բիզնեսի մեջ, ամեն ինչ ձեռք է բերված վարձակալությամբ:


Նման քաղաքականությունն, ըստ նրա, «տնվորի քաղաքականություն է»:  «Ինչքան  հնարավոր է՝ կթել, գռփել, իսկ դիմացը՝ ոչ մի բան չտալ», - ասում  է պարոն Պետրոսյանը:


Նա համոզիչ չի համարում այն պատճառաբանությունը, թե «Արմավիայի» շահույթները չեն փակել ընկերության ծախսերը:


«Ոլորտը միշտ եկամտաբեր է եղել, իսկ արդեն տասը տարուց ավելի է՝ այդ ընկերությունը պարտքեր է կուտակել, որի արդյունքում այժմ գտնվում է սնանկացման եզրին»,- տարակուսում է Շահեն Պետրոսյանը՝ նկատելով, որ նման իրավիճակի պատճառը գնային քաղաքականությունից սկսած՝ մինչև չվերթների սխալ աշխարհագրությունն է, ինչպես նաև՝ սխալ բիզնես-ծրագիրն ու օդանավերը ոչ շահավետ պայմաններով ձեռք բերելը:


Շահեն Պետրոսյանը, որպես լուծում, առաջարկում է կառավարության կողմից  ոլորտի կառավարման ստանձնումը:


Նրա համոզմամբ՝ պետք է նշանակել կառավարության լիազոր ներկայացուցիչ, ստեղծել հանձնաժողով, կատարել վերլուծություն՝ սնանկացման պատճառները հասկանալու համար, ու գտնել համապատասխան լուծումներ, որից հետո կառավարությունը կամաց-կամաց կարող է ազատականացնել ոլորտը:


 
