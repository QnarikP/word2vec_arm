
«Ինտեր ՌԱՕ»-ն հայկական ծագմամբ ռուսաստանցի գործարարների հետ բանակցություններ է վարում՝ իրեն պատկանող «Հայաստանի էլեկտրական ցանցերը» վաճառելու վերաբերյալ, այսօր հաղորդել է «Коммерсантъ» թերթը:


Պարբերականի զրուցակիցը պնդել է, որ ընկերությունն ուզում է գնել ռուսաստանցի գործարար Սամվել Կարապետյանը, ընդ որում՝ նրա հետ բանակցություններն սկսվել են էլեկտրաէներգիայի տարիֆների բարձրացումից առաջ:


Կարապետյանին պատկանող «Տաշիր» խմբի ներկայացուցիչները հերքել են լուրը: «Եթե հայտարարվի վաճառքի մասին, այդ դեպքում արդեն ցանկացած կազմակերպություն կարող է, պայմաններն ուսումնասիրելով՝ հասկանալ, թե տնտեսապես որքանով է շահավետ ձեռք բերել հսկայական պարտքեր ունեցող ընկերությունը»,- պարզաբանել են նրանք:


«Տաշիր» խմբի ռուսաստանյան գրասենյակում հաղորդել են, որ « տվյալ տեղեկատվության մասին ոչինչ չգիտեն»:


Պարբերականի մեկ այլ աղբյուր, որ ծանոթ է Հայաստանի էներգետիկայի վիճակին, հաստատել է «հայկական ծագմամբ մեկ այլ գործարարի հետ բանակցություններ վարելու» փաստը: 


Հրապարակումից քիչ անց «Ինտեր ՌԱՕ»-ն հերքել է «Հայաստանի էլեկտրական ցանցերի» վաճառքի վերաբերյալ հայկական ծագմամբ ռուսաստանցի գործարարների հետ բանակցություններ վարելու մասին լուրը:


Փոխանցում է Interfax-ը:
