
ՀՀ ֆինանսների նախարարությունը Եվրասիական զարգացման բանկին` որպես ԵվրԱզԷՍ Հակաճգնաժամային հիմնադրամի միջոցների կառավարիչի (ԵԱԶԲ), հանձնել է «Հյուսիս-Հարավ» ավտոճանապարհային միջանցքի շինարարության (փուլ 4)» նախագծի բիզնես ծրագիրը և 150 մլն դոլարի ներդրումային ֆինանսավորում ստանալու հայտը: Սա հատված էր ԵԱԶԲ մամուլի ծառայության ուշագրավ հաղորդագրությունից:


Նշենք որ, մինչ այժմ «Հյուսիս-Հարավ»  ճանապարհի համար ֆինանսավորումը վարկավորում էր Ասիական զարգացման բանկը, իսկ այժմ Հայաստանը դիմել է  ԵԱԶԲ-ին, որը գտնվում է Ռուսաստանի վերահսկողության տակ: Կոպիտ ասած՝ Հայաստանը կրկին վարկ է ուզում ստանալ Ռուսաստանից, չնայած նրան, որ ընդամենը անցած տարի «քաղաքական որոշում էր կայացվել» վաղաժամկետ մարել Ռուսաստանից ստացած վարկը:


Ուշագրավ է նաև, որ ընդամենը մեկ տարի առաջ ճանապարհի այս 42 կմ հատվածի շինարարությունը գնահատվել էր 100 մլն դոլար, իսկ 2014 թ. հունիսին նույն այդ հատվածի համար մենք արդեն վարկ ենք ուզում մեկ այլ կառույցից և արդեն 150 մլն դոլար: Հավանաբար այն պատճառով, որ Ասիական զարգացման բանկը դժվար թե վարկավորեր մեկ տարվա ընթացքում 50 տոկոսով թանկացած նախագիծը՝ հասկանալով, որ 50 մլն դոլարը կարող է և ճանապարհի շինարարության ծախսերի հետ անմիջականորեն կապ չունի:


Հավելենք, որ շատ անկախ փորձագետների կարծիքով ավտոճանապարհի ամբողջական շինարարության մասին խոսք լինել չի կարող և 556 կիլոմետրանոց ժամանակակից, արագընթաց ավտոմայրուղին դա իշխանությունների հերթական բլեֆն է և փողերի յուրացման իդեալական տարբերակ: Միևնույն է, մտածելու բան չկա. ավտոճանապարհի շինարարության ամբողջ գումարը՝ մոտ 1.5 մլրդ դոլար վարկային միջոցներ են, որոնք վերադարձվելու են արդեն հաջորդ իշխանությունների օրոք:
