
Մաքսային միության հետ ազատ առևտրի գոտի ստեղծելու Անկարայի մտադրությունը Հայաստանի համար աղոտ հեռանկար ունի: Այս մասին հայտնել է տնտեսագետ Վարդան Բոստանջյանը:


«Դժվար է մեկնաբանել նման համագործակցության հեռանկարները Հայաստանի համար, քանի որ ազատ առևտրի գոտու ստեղծման վայրն ու պայմանները հայտնի չեն: Բացի այդ, դեռ պարզ չեն ՄՄ-ին Հայաստանի անդամակցության հեռանկարները, որի երկրները նորանոր պայմաններ են առաջ քաշում մեզ համար», - ասել է նա:


Բոստանջյանը նշել է, որ ազատ առևտրի գոտիները, որպես կանոն, ստեղծվում են բիզնեսի զարգացման համար բարենպաստ տարածքում` ենթակառուցվածքի և հարկերի առումով: Ընդ որում` պարտադիր չէ, որ Թուրքիան պաշտոնապես բացի Հայաստանի հետ սահմանը, ասել է փորձագետը:


Հիշեցնենք, որ օրերս ռուսական ԶԼՄ-ները տեղեկատվություն էին տարածել այն մասին, որ Թուրքիան նախաձեռնել է Մաքսային միության` Ռուսաստանի,  Բելառուսի և Ղազախստանի հետ ազատ առևտրի գոտու ստեղծում: Այդ մասին լրագրողներին հաղորդել է Ռուսաստանի տնտեսական զարգացման նախարար Ալեքսեյ Ուլյուկաևը Սիդնեյում G20 երկրների առևտրի նախարարների հանդիպման շրջանակում իր թուրք գործընկեր Նիհաթ Զեյբեքչիի հետ հանդիպումից հետո: Ուլյուկաևի ասելով, հանդիպման ընթացքում քննարկվել են հնարավոր համագործակցության ձևերը, այդ թվում` Մաքսային միության և Թուրքիայի միջև ազատ առևտրի գոտու ձևավորումը: «Պայմանավորվել ենք ստեղծել համապատասխան աշխատանքային խումբ և սեպտեմբերին սկսել այդ հնարավորությունների և հեռանկարների առավել մանրամասն քննարկում», - ասել է Ուլյուկաևը: 
