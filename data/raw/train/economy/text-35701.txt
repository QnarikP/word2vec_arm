
Քաղաքաշինության նախարարությունը մինչ այժմ չի կարողացել ճշտել տեղեկատվությունը, համաձայն որի՝ թուրքական ընկերություններից մեկը Երևանում բնակելի շենք է կառուցում:


«Այդ տեղեկատվություն ինձ էլ է հասել, փորձել ենք ճշտել, բայց մեզ առայժմ չի հաջողվել նման որևէ ինֆորմացիա ունենալ: Երևանի քաղաքապետարանում չկա, մարզերում նման ինֆորմացիա չկա: Չկա, չունենք այդպիսի լուր»,- այսօր կառավարության նիստին հաջորդած ասուլիսում ասել է քաղաքաշինության նախարար Նարեկ Սարգսյանը:


Հիշեցնենք, որ օրերս թուրքական թերթերից մեկը մեջբերել էր Համաշխարհային բանկի հետ համատեղ Աֆրիկայում խոշոր շինարարական նախագծեր իրականացրած թուրքական հայտնի «Օզթյուրքլեր հոլդինգի» գործադիր խորհրդի նախագահ Յուսուֆ Օզթյուրքի խոսքը, համաձայն որի՝ թուրքական շինարարական ընկերությունը Երևանում բնակելի շենք է կառուցում: Թուրք գործարարը նշել էր, որ հետագայում նախատեսում է շինարարական ոլորտում ընդլայնել իր գործունեությունը Հայաստանում:


«Ներկա պահին Երևանում սկսել ենք բնակելի շենքի շինարարություն: Առաջին թուրքերն ենք, որ աշխատում ենք այստեղ: Երկիրը փոքր է, բայց աներևակայելի հնարավորություններ կան: Փորձում ենք հիմնել հանրային բնակարանային կառավարման համակարգ: Ստացված եկամուտը պիտի ներդնենք նախագծի մեջ: Առաջին փուլի համար նախատեսոված է 5000 տուն, բայց ընդհանուր առմամբ մոտ 300 հազար մարդ է սպասում մեր տներին»,- ասել էր Յուսուֆ Օզթյուրքը:
