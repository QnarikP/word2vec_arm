
Էլեկտրաէներգիայի սակագնի վերանայման համար արտադրող ընկերությունների հայտը ՀՀ էներգետիկայի և բնական պաշարների նախարար Երվանդ Զախարյանի մի քանի գործոնով է պայմանավորում: Նա այն կարծիքին է, որ Հայաստանի էլեկտրական ցանցերը էլեկտրաէներգիայի սակագինը թանկացնելու նոր հայտ է ներկայացրել՝ ելնելով ստեղծված իրավիճակից:


Մայիսի 13-ին լրագրողների հետ հանդիպմանը նախարարն ընդգծեց, որ վերջին երեք տարիների ընթացքում ՀԷՑ-ը որոշակի պատճառներով լուրջ վնասներ է կրել և իրավիճակը ստիպում է գնալ սակագնի բարձրացման ճանապարհով:


«Ատոմակայանի աշխատանքների չնախատեսված դադարի, սակավաջուր տարի լինելու և ռեժիմների խախտումների հետևանքով Հայաստանի էլեկտրական ցանցերը լուրջ կորուստներ է ունեցել: Եվ պետք է ասեմ, որ այս պատճառներից որևէ մեկի համար ՀԷՑ-ը պատասխանատու չէ»,– «Արմենպրես»-ի հաղորդմամբ՝ ասել է նա։


«Այո՛, այդ վնասներն առաջացել են նաև վատ կառավարման արդյունքում, սակայն հստակ չափանիշներ չկան, որպեսզի հնարավոր լինի գնահատել, թե որքան են կազմել վնասները վատ կառավարման արդյունքում: Այնպես որ, ես կարծում եմ, որ ՀԷՑ-ը էլեկտրաէներգիայի սակագնի թանկացման նոր հայտ է ներկայացրել՝ ելնելով ստեղծված իրավիճակից: Այդ քայլին ստիպել են գնալ նաև վերջին շրջանում փոխարժեքի տատանումները»,- ընդգծել է Զախարյանը:


Նախարարը վստահեցրել է, որ կառավարությունն ամեն ինչ արել է, որպեսզի էլեկտրաէներգիան չթանկանա, սակայն այս դեպքում ամեն ինչ չէ, որ կախված է կառավարությունից:


«Թե որքանով վերջնական արդյունքում կթանկանա էլեկտրաէներգիան, կորոշի Հանրային ծառայությունները կարգավոր հանձնաժողովը՝ համապատասխան ուսումնասիրություններ կատարելուց և հիմնավորումները քննարկելուց հետո»,- նշել է նախարարը:


Երվանդ Զախարյանը նաև նշել է, որ բոլոր երկրներում էլ էլեկտրաէներգիայի սակագները պարբերաբար վերանայվում են, և դա նորմալ գործընթաց է: Նրա գնահատմամբ սակագները Հայաստանում ևս պետք է տարվա մեջ գոնե մեկ անգամ վերանայվեն:


Նշենք, որ երեկ տարածած հաղորդագրությունում Ազգային Ժողովի ՀՀԿ-ական պատգամավոր, ռուսաստանցի գործարար Սամվել Կարապետյանի եղբայր Կարեն Կարապետանը, որպես ՀԷՑ-ի կողմից պարտքերի կուտակման պատճառ նշել էր ոչ ճիշտ մենեջմենթը, սխալ գնային քաղաքականությունը, չարդարացված մեծ կորուստները և՝ էներգետիկ սխալ բալանսը:


«Հայաստանի էլեկտրական ցանցեր» ընկերությունը սպառողներին մատակարարվող էլէներգիայի սակագինը բարձրացնելու հայտ է ներկայացրել է ՀՀ հանրային ծառայությունները կարգավորող հանձնաժողովին մայիսի 8-ին: ՀԷՑ-ն առաջարկում է էլէներգիայի ցերեկային սակագինը դարձնել մեկ կիլովատը 58 դրամ, գիշերայինը՝ 48 դրամ: Այսինքն՝ ՀԷՑ-ը առաջարկում է էլէներգիայի սակագինը բարձրացնել միանգամից 16 դրամով, կամ նույն է թե՝ 38 տոկոսով: Տնտեսագետների կարծիքով ՀԷՑ-ը այդքան մեծ թիվ նշել է այն բանի համար, որպեսզի հայտը քննարկելիս Ռոբերտ Նազարյանի գլխավորած ՀԾԿ հանձնաժողովը դրանում մի փոքր ճշտումներ անի ու թանկացման չափը նվազեցնի: Խոսակցություններ կան, որ բնակիչներին մատակարարվող էլէներգիայի մեկ կիլովատը ներկայիս 42 դրամից կդառնա 48 դրամ կամ մոտ 10 ցենտ:


 


Տնտեսական վերլուծաբան Հայկ Գևորգյանի հաշվարկներով ամենաթանկ էլէներգիայով երկրում՝ Դանիայում, ամսական միջին աշխատավարձով կարելի է գնել 9 հազար կիլովատ ժամ էլէներգիա: Գերմանիայում այդ ցուցանիշը 7 հազար 700 է, Ֆրանսիայում՝ 14 հազար, Ավստրիայում՝ 11 հազար 300: ԵՏՄ անդամ երկրներում այսպիսի պատկեր է: Ռուսաստանում արձանագրված մեկ ամսվա միջին աշխատավարձով կարելի է գնել 9 հազար 600 կիլովատ, Բելառուսում՝ 6 հազար, Ղազախստանում՝ 8 հազար 900 կիլովատ ժամ: Մեր հարևանների մոտ ցուցանիշները հետևյալն են՝ Թուրքիայում մեկ ամսվա միջին աշխատավարձով կարելի է գնել մոտ 5 հազար 700 կիլովատ ժամ էլէներգիա, Վրաստանում՝ 5 հազար, Ադրբեջանում՝ 7 հազար կիլովատ ժամ: Հայաստանում մեկ ամսվա միջին աշխատավարձով ներկայումս կարելի է գնել 3 հազար 800 կիլովատ ժամ այն դեպքում, երբ մեկ կվտ-ի գինը 42 դրամ է: Իսկ երբ սակագինը դառնա 48 դրամ, ապա մեկ ամսվա աշխատավարձը կբավականացնի միայն 3 հազար 200 կիլովատ ժամ էլէներգիայի վարձ փակելու համար: Այսպիսով՝ ներկայացված երկրների ցանկում Հայաստանի վիճակն ամենավատն է: Ո՛չ Եվրոպայի, ո՛չ մեր հարևանների և ոչ էլ Եվրասիական տնտեսական միության գործընկերներ երկրների հետ մենք համեմատության եզր անգամ չունենք: Մեր հարևանների հետ համեմատած՝ հայաստանյան միջին աշխատավարձով հնարավոր է գնել երկու անգամ ավելի քիչ էլէներգիա: ԵՏՄ անդամ մյուս երկրների համեմատ՝ մոտ 2.5-3 անգամ պակաս, իսկ Եվրոպայի հետ համեմատած՝ 3-5 անգամ ավելի քիչ: Հաշվի առնելով բնակչության եկամուտները և գնողունակությունը՝ Հայաստանում էլէներգիան ամենաթանկն է Եվրոպայի, ԵՏՄ-ի և մեր հարևանների համեմատ: Ընդ որում՝ ամենաթանկն է հենց հիմա, երբ դեռ չի թանկացել, իսկ թանկանալուց հետո վիճակը ավելի կվատանա:
