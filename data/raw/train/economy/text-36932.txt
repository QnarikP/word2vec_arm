
ՀՀ ԱԺ Առողջապահության, մայրության և մանկության հարցերի մշտական հանձնաժողովի նիստում քննարկվել են «ՀՀ 2015 թ պետական բյուջեի մասին» ՀՀ օրենքի նախագծով առողջապահության ոլորտին հատկացվելիք ֆինանսական ցուցանիշները:


Ինչպես տեղեկացրել է Առողջապահության նախարարը, 2015թ-ի բյուջեով առողջապահության ոլորտի հատկացումները 83,5 մլրդ դրամ է, աճը նախորդ տարվա համեմատ կազմելու է 3,3% կամ 2,7 մլրդ դրամ: Ընդհանուր առմամբ հատկացումները առողջապահական ծրագրերի մասով 8,3 մլրդ դրամով ավելի է: Ավելացումները պայմանավորված են աշխատավարձերի և էլեկտրաէներգիայի սակագնի բարձրացմամբ: 


Ավելացված գումարների հիմնական մասը կհատկացվի աշխատավարձերի բարձրացմանը: 2015-թ. հուլիսի 1-ին նախատեսվում է բարձրացանել առաջնային օղակի միջին և կրտսեր բուժանձնակազմի բազային աշխատավարձը, որը 2014-ի 76 100 դրամի դիմաց կկազմի 79 400 դրամ:


Բժիշկների հաշվարկային միջին աշխատավարձը կմնա անփոփոխ՝ 178 600 դրամ:


Նախարարը տեղեկացրել է, որ բյուջեով նախատեսվում է փոխհատուցել 300 000 հիվանդանոցային սպասարկում, նախորդ տարվա 290 000-ի փոխարեն, ինչի համար նախորդ տարվա համեմատ 4,5 մլրդ-ով ավել հատկացում է նախատեսվել:


Ներկայացված թվերից պարզ է դառնում, որ առողջապահության ոլորտը 2015 թ. ևս չի զարգանա: Նշենք նաև, որ 2015 թ. հունվարի 1-ից կառավարությունը նախատեսում էր ներդնել բնակչության պարտադիր բժշկական ապահովագրություն, ինչը մեծապես կնպաստեր ոլորտի զարգացմանը: Սակայն այս ծրագրի մասին կարծես թե մոռացել են:


Համեմատության համար նշենք, որ ոստիկանության և ԱԱԾ-ին տրվող գումարները 2015թ. բյուջեով նախատեսվում է ավելացնել համապատասխանաբար 14.2 և 21.1 տոկոսով: Կառավարությունը հաջորդ տարվա բյուջեն արդեն հռչակել է «սոցիալական ուղղվածության բյուջե»:
