
ԱԺ «Հայ ազգայի կոնգրես» խմբակցությունը մերժել է Սերժ Սարգսյանի հետ հանդիպման նախագահական ապարատի հրավերքը։ Այս մասին «Ա1+»-ին տեղեկացրեց խմբակցության քարտուղար Արամ Մանուկյանը։


Նա ասաց, որ հրավերքն արվել է Լեւոն Զուրաբյանին, սակայն խմբակցությունը, հրավերքը քննարկելով՝ մերժել է այն։ «Ոչ լեգիտիմ իշխանության նշանակած վարչապետի հարցի քննարկմանը գնանք, որ ի՞նչ անենք»,- ասաց Արամ Մանուկյանը։


Ավելի վաղ Սերժ Սարգսյանի մամլո ծառայությունը հայտնել էին, թե ի կատարումն ՀՀ Սահմանադրության պահանջների՝ Սերժ Սարգսյանը, այսօր շարունակել է խորհրդակցությունները ՀՀ Ազգային ժողովի պատգամավորական խմբակցությունների հետ՝ ՀՀ վարչապետի նշանակման նպատակով:


Նա ընդունել է «Հայ Յեղափոխական Դաշնակցություն» խմբակցության ղեկավար Արմեն Ռուստամյանին: Մինչ այս, նույն նպատակով Սերժ Սարգսյանը «Հանրապետական»-ից (ՀՀԿ) բացի, նման խորհրդակցություններ է ունեցել նաև «Բարգավաճ Հայաստան» և «Օրինաց Երկիր» խմբակցությունների ղեկավարների հետ:


 
