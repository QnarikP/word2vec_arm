
Այսօր Հայաստանի կառավարությունը օգտագործում է բոլոր լծակները, որպեսզի գազը, որը մատակարավում է, լինի առավել ցածր գներով, և ես ձեզ հավաստիացնում եմ, որ մենք դրա համար անում ենք ամեն ինչ: Այս մասին այսօր Ազգային ժողովում հայտարարել է վարչապետ Տիգրան Սարգսյանը՝ պատասխանելով պատգամավոր Խաչատուր Քոքոբելյանի հարցին: Նա նշել է, որ այս խնդիրը լուծելը հեշտ չէ, և այն իր մեջ պարունակում է բազմաթիվ գործոններ:


«ԱԺ նախագահի հետ մենք պայմանավորվել ենք, որ լսումներ են լինելու այս հարցի վերաբերյալ, և էներգետիկայի ու բնական պաշարների նախարարը և Հանրային ծառայությունները կարգավորող հանձնաժողովը կներկայացնեն բոլոր հարցերի պատասխանները: Ուզում եմ ավելացնել, որ այսօր քաղաքական ամենաբարձր մակարդակով բանակցություններ են շարունակվում Ռուսաստանում, որի նպատակն է գտնել այնպիս լուծելի որոշումներ, որոնք թույլ կտան մեզ սուբսիդավորել գազի գինը»,- ասել է Սարգսյանը:


Պատգամավոր Նիկոլ Փաշինյանի դիտարկմանը, թե կառավարությունը սպասել է , որ «վստահության քվե» ստանա, որից հետո մարդկանցից հանի վստահության քվեի մուռը, Տիգրան Սարգսյանը հակադարձեց, թե Փաշինյանի բնույթն է չտեսնել կատարված աշխատանքը: «Ակնհայտ է, որ ամեն ինչ արել է կառավարությունը, որ գազի գինը չբարձանա, և դա տրամաբանական է, որ արել ենք, և կարողացել ենք թույլ չտալ, որ գինը բարձրանա: Ամեն ինչ անելու ենք, որ գազի գինը էժան լինի, ցանկացած կառավարություն այս տրամաբանությամբ է գործում»,- հայտարարել է Տիգրան Սարգսյանը:
