
Կոռուպցիայի դեմ պայքարը Հայաստանում դեռ բավարար չէ, որպեսզի ՀՀ-ն ընդգրկվի ԱՄՆ կառավարության «Հազարամյակի մարտահրավերներ» կորպորացիայի ծրագրերի մեջ: Լրագրողների հետ զրույցում ասաց Հայաստանում ԱՄՆ դեսպան Ջոն Հեֆերնը:


««Հազարամյակների մարտահարավերներ» կորպորացիան համագործակցության գրեթե 13 ցուցանիշ է դիտարկում, որոնցից երկուսը հատկապես կարեւորվում են: Որպեսզի երկիրը կարողանա ՀՄ-ի հետ ծրագիր իրականացնել, պետք է համապատասխանի այդ երկու ցուցանիշներին: Դրանցից մեկը հակակոռուպցիոն աշխատանքներն են:Հայաստանը դեռ չի հասել հակակոռուպցիոն պայքարի շեմին», - ասաց Ջոն Հեֆերնը:


Նրա խոսքով՝ անհրաժեշտ է, որ Հայաստանը այդ ուղղությամբ դեռ աշխատի: «Եվ մենք խրախուսում ենք, որպեսզի գործողությունների ծրագրով Հայաստանում առաջընթաց լինի», - նշեց Ջոն Հեֆերնը:


 


«Հազարամյակի մարտահրավերներ» ամերիկյան կորպորացիայի ծրագիրը Հայաստանում մեկնարկել է 2006 թ. սեպտեմբերին։


2006թ. մարտի 27-ին կնքված պայմանագրով նախատեսվում էր, որ «Հազարամյակի մարտահրավերներ» ընկերությունը հինգ տարվա կտրվածքով Հայաստանին հատկացնելու է 235,65 մլն. դոլարի դրամաշնորհ՝ ոռոգման համակարգերը, համայնքային ճանապարհները վերականգնելու և գյուղական աղքատությունը կրճատելու համար։


2008 թվականի նախագահական ընտրություններից եւ Մարտի 1-2-ին ընդդիմության խաղաղ ցույցի մասնակիցների դեմ բռնի ուժի կիրառումից հետո «Հազարամյակի մարտահրավերներ» կորպորացիան հայտարարեց, որ կասեցնում է համագործակցությունը Հայաստանի հետ: 
