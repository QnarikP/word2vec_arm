
Հայաստանում Ուկրաինայի դեսպան Իվան Կուխտան հերքել է Երևան-Սիմֆերոպոլ ուղիղ չվերթի բացման մասին լուրը: Այդ մասին նա հայտարարել է այսօր մամուլի ասուլիսի ժամանակ:


Կուխտան նշել է, որ չվերթի բացման վերաբերյալ հայկական  ԶԼՄ-ների հրապարակումներից հետո դեսպանատունն անմիջապես արձագանքել է, և ինքն անձամբ հանդիպել է Արտաքին գործերի նախարարության  և Հայաստանի քաղավիացիայի գլխավոր վարչության ներկայացուցիչների հետ: «Պաշտոնական մարմինները հայտարարել են, որ ուղիղ չվերթի թույլտվություն ոչ ոք չի տվել»,- ասել է դիվանագետը:


Դեսպանը նշել է, որ Հայաստանի և Ուկրաինայի միջև երկկողմ համաձայնագրերի, ինչպես նաև Քաղավիացիայի միջազգային կազմակերպության (ICAO - International Civil Aviation Organization) կանոնների համաձայն, Հայաստանի տարածքից դեպի Ուկրաինա և հակառակ ուղղությամբ բոլոր չվերթերը պետք է համաձայնեցվեն միայն պաշտոնական մակարդակով:


Նշենք, որ Lur.am-ի տեղեկություններով, չվերթը ուղիղ չէ, այլ իրականացվելու է Անապայով, ամբողջական չվերթն ունենալու է հետևյալ երթուղին. Կազան-Երևան-Անապա-Սիմֆերոպոլ:
