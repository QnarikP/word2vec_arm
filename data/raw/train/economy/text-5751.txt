
2012 թվականի պետական բյուջեով նախատեսված ծախսերի ֆինանսավորումը և դրամական հոսքերի կառավարումն իրականացվել է բավականաչափ սահուն և հարթ: Այս մասին այսօր լրագրողների հետ հանդիպման ժամանակ ասաց ֆինանսների նախարար Վաչե Գաբրիելյանը:


«2012 թվականի հունվար-նոյեմբեր ամիսներին պետական բյուջեի եկամուտները, առանց արտաքին աղբյուրներից ֆինանսավորող նպատակային ծրագրեր իրականացնող գրասենյակներով շրջանառվող վարկային և դրամաշնորհային միջոցների, կազմել են 841 մլրդ դրամ, ծախսերը՝ 831.6 մլրդ դրամ՝ ապահովելով տարեկան ճշտված պլանի 90,2 և 85,1 տոկոս կատարողական: Հարկային եկամուտները, պետական տուրքերը և պարտադիր սոցիալական ապահովության վճարները կազմել են 792.1 մլրդ դրամ՝ ապահովելով տարեկան ճշտված ծրագրի 90,3 տոկոսը»,- ասաց Գաբրիելյանը:


Նա խոստովանեց, որ ոլորտում առկա են խնդիրներ, դրանք շատ են, ու իրենք ամեն ինչ անելու են չարաշահումները հնարավորինս նվազեցնելու համար: Ի դեպ, նշենք, որ այս տարվա ընթացքում 3 գործեր ներկայացվել են ՀՀ գլխավոր դատախազություն, որից երկուսով արդեն իսկ հարուցվել են քրգործեր, և ընթանում է քննություն:


Անդրադառնալով աղքատության ցուցանիշներին՝ նախարարն ասաց, որ 2013-ին այն կիջնի 2-3 տոկոսով, ու «էական փոփոխություն՝ աղքատության առումով, չի լինի»:
