
2013 թվականին Հայաստանի խոշորագույն դոնորը հանդիսացավ Եվրամիությունը, ապահովելով արտաքին դոնորների կողմից տրամադրված միջոցների 40%-ը: Այս մասին այսօր հայտարարել է ՀՀ ֆինանսների փոխնախարար, երկրի գլխավոր գանձապետ Ատոմ Ջանջուղազյանը, 2013 թվականի պետբյուջեի կատարման խորհրդարանական քննարկումների ընթացքում:


Նրա խոսքով, անցյալ տարի Հայաստանն արտաքին դոնորներից ստացել է 13.3 մլրդ դրամ կամ մոտ 32 մլն դոլար, ընդգծելով, որ այդ ծավալը 6.8 մլրդ դրամով պակաս էր նախատեսվածից, ինչը որոշակի փոփոխություններ առաջացրեց ֆինանսավորման ժամանակացույցում:


«Նշված 13.3 մլրդ դրամից մոտ 1.4 մլրդ դրամն ստացվել է գեևրմանական KfW բանկից (նախատեսված գումարի 98.9%-ը), մոտ 52 մլն դրամն ստացվել է Եվրամիությունից (նախատեսվածի 7.6%-ը), 270.8 մլն ` EBRD-ից (137.1%-ը), 239.9 մլն դրամ` USAID-ից և ԱՄՆ այլ կառույցներից (91.9%-ը), 222.8 մլն դրամը`UNDP-ից (70.9%-ը), 122.5 մլն դրամը`IFAD-ից (124.8%-ը), 48.5 մլն դրամը`Ավստրիական զարգացման գործակալությունից (100%-ը): Եվս 6.2 մլրդ դրամ ստացվել է ոչ նպատակայն ծրագրերի շրջանակներում, որի 5.2 մլրդ դրամն ստացվել է Հայաստան-ԵՄ 2007-2010 թվականի համատեղ գործողությունների ծրագրերի շրջանակներում անցկացվելիք միջոցառումների նպատակով»,-նշել է նա:


Նշենք, որ ըստ Հայաստանի 2013 թվականի պետբյուջեն կատարվել է 71.5 մլրդ դրամի դեֆիցիտով, տնտեսական աճն անցյալ տարի կազմել է 3.5%, նախատեսված` 6.2% փոխարեն, իսկ 12-ամսյա գնաճը կազմել է 5.6%: Արձանագրվել է եկամուտների 13.2% և ծախսերի` 13.6% նոմինալ աճ: Պետբյուջեի փաստացի եկամուտները 2013 թվականին կազմել են մոտ 1071.4 մլրդ դրամ, ինչը նախորդ տարվա ցուցանիշը գերազանցում է 125.2 մլրդ դրամով կամ 13.2%-ով: Իսկ հարկային եկամուտների և պետական տուրքերի գծով ծրագրային ցուցանիշը կատարվել է 100%-ով:
