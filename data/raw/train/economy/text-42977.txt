
Տեխնիկական աջակցության շրջանակներում ՌԴ-ն Հայաստանին կտրամադրի 47 մլն դոլարի և 130 մլն ռուբլու անհատույց օժանդակություն: Դրամաշնորհը տրամադրվելու է ԵՏՄ-ի «Ճանապարհային քարտեզ»-ի համար նախատեսված գործառույթների իրականացման համար: Համապատասխան համաձայնագիրն ընդգրկված է ՀՀ կառավարության մարտի 26-ին կայանալիք նիստի օրակարգում:


Համաձայնագրի նախագծում նշված է, որ այն ընդհանուր առմամբ, ունի վեց ուղղություն: Դրանք են` մաքսային վարչարարությունը, տեխնիկական կարգավորումները, սանիտարական, ֆիտոսանիտարական և անասնաբուժական միջոցառումները, վիճակագրությունը, արդյունաբերությունը, ընդհանուր տեղեկատվական տարածքի կառուցումը և ինտեգրված տեղեկատվական համակարգի ստեղծումը:


Նշված գումարների շրջանակում Ռուսաստանը հայկական կողմին ապահովելու է համապատասխան ծառայությունների գործունեության համար անհրաժեշտ սարքավորումներով, տեխնիկայով, ծրագրային միջոցներով: Բացի այդ, ռուսական կողմը կկազմակերպի ՀՀ ներկայացուցիչների ուսուցումը և որակավորման բարձրացումը:


Նշենք, որ ԵՏՄ-ին անդամակցելու համար Ռուսաստանը Ղրղզըստանին կտրամադրի շուրջ 1.2 մլրդ դոլար, որից $500 մլն վարկի իսկ գումարի մնացած մասը՝ ԵՏՄ-ի «Ճանապարհային քարտեզ»-ի համար նախատեսված գործառույթների իրականացման համար:


Հավելենք նաև, որ չկարողանալով արտաքին շուկաներում գտնել վարկային միջոցներ, ՀՀ կառավարությունը օրերս աննախադեպ տոկոսադրույքով եվրոբոնդեր է թողարկել:
