
Քիչ առաջ Կենտրոնական բանկը հերթական հայտարարությունն է տարածել՝ արժութային շուկայում ստեղծված իրավիճակի հետ կապված: Հայտարարությունը մեջբերելուց առաջ նշենք, որ սա արդեն ԿԲ-ի 3-րդ հայտարարությունն է, սակայն նախորդ 2-ը ոչ միայն հստակություն չմցրեցին շուկայում, այլ իրավիճակը ավելի անհասկանալի դարձրեցին:


ՀՀ կենտրոնական բանկի հայտարարությունը


Արժութային շուկայում ստեղծված իրավիճակը կարգավորելու, փոխարժեքի տատանումները հարթելու և արտարժութային շուկայում հավասարակշռությունը վերականգնելու նպատակով ՀՀ կենտրոնական բանկը դեկտեմբերի 8-ից սկսած մինչև տարեվերջ որդեգրում է նոր մոտեցում. ամեն օր սակարկությունների միջոցով իրականացնելու է արտարժույթի վաճառքներ` նախապես հայտարարված առավելագույն սահմանաքանակով։


ՀՀ ֆինանսական շուկայում թափանցիկության ապահովման նպատակով ՀՀ կենտրոնական բանկն օրական կտրվածքով հրապարակելու է իր կողմից իրականացվող սակարկությունների արդյունքների վերաբերյալ տեղեկատվությունը։


Նպատակ հետապնդելով նվազեցնելու ՀՀ կենտրոնական բանկի ազդեցությունը ՀՀ դրամի փոխարժեքի ձևավորման վրա, նախատեսվող օրական միջամտության ծավալները փուլային նվազելու են մինչև ՀՀ դրամի հավասարակշիռ մակարդակի ձևավորումը:
