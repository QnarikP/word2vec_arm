
Կոնվերս Բանկն առաջինն ու դեռևս միակ բանկն է Հայաստանում, որտեղ «Tax Free» համակարգով օտարերկրյա քաղաքացիների կողմից ՀՀ տարածքում ձեռք բերված ապրանքների համար վերադարձվելիք ավելացված արժեքի հարկի (ԱԱՀ) գումարը կարելի է ստանալ կանխիկ:


Ինչպես ԱրմԻնֆո գործակալությունը տեղեկացել է բանկի մամուլի ծառայությունից, օտարերկյա քաղաքացիները, գնումներ կատարելով Tax Free խանութներից, դրանց ձեռքբերմանը հաջորդող 90 օրվա ընթացքում ապրանքների ԱԱՀ-ն կանխիկ կարող են ստանալ Երևանի և Գյումրիի օդանավակայաններում գտնվող Կոնվերս Բանկի "Զվարթնոց օդանավակայան" և «Շիրակ» մասնաճյուղերից:  ԱԱՀ-ն ստանալու համար օտարերկրյա անձը պետք է խանութում լրացնի հատուկ փաստաթուղթ, որը, ՀՀ մաքսային մարմնի կողմից կնքված և «Ենթակա է վերադարձման» գրառումով, անձնագրի, ապրանքի գնման անդորրագրի կամ ՀԴՄ կտրոնի և նստեցման կտրոնի հետ միասին հարկավոր է ներկայացնել Կոնվերս Բանկի "Զվարթնոց օդանավակայան" կամ «Շիրակ» մասնաճյուղեր:  Հիշեցնենք, որ «Tax free» համակարգը Հայաստանում գործում է 2014թ.-ի մարտի 1-ից՝ համաձայն ՀՀ կառավարության 2013թ.-ի դեկտեմբերի 12-ի թիվ 1403-Ն որոշման:
