
2008-ի հուլիսի մեկից Չիլիում ուժի մեջ մտան կենսաթոշակային բարեփոխումները, որոնք վերջ դրեցին ողջ աշխարհին հայտնի և հայաստանյան իշխանությունների կողմից վերջին շրջանում լայնորեն գովերգվող անհատական կուտակային համակարգի հետ կապված փորձին:


Կուտակային համակարգը հարավամերիկյան երկրում գործել է 1981-ից ի վեր և թույլ է տվել ոչ պետական ֆոնդերում կուտակել երկրի ՀՆԱ 65%-ը գերազանցող միջոցներ: Սակայն բարեփոխման հեղինակների խոստացած՝ թոշակի անցնելուց հետո բարեկեցության մակարդակին հասնել չհաջողվեց: 


Վերջին 10 տարվա աշխատավարձի 70%-ի փոխարեն՝ աշխատողները ստանում էին, միջին հաշվով, աշխատավարձի 39%-ի չափով թոշակ, ընդ որում, կանայք, միջին հաշվով՝ աշխատավարձի ընդամենը 14%-ն էին ստանում: Պարզվեց, որ միջին կուտակային կենսաթոշակը նախորդ՝ երաշխավորված նվազագույն կենսաթոշակից ոչնչով չէր տարբերվում: Պարզվեց նաև, որ կուտակային համակարգի մասնակիցների կեսը իր ողջ աշխատանքային կյանքի ընթացքում ի վիճակի չէր կարող լինել նվազագույն կենսաթոշակի համար միջոցներ կուտակել:


Վճարումները, նախատեսված 80%-ի փոխարեն, չգերազանցեցին 52,4%-ը տղամարդկանց և 43,8%-ը՝ կանանց դեպքում: 


Սխալ դուրս եկավ նաև պատկերացումն այն մասին, որ կենսաթոշակային կուտակումների նկատմամբ սեփականության իրավունքը, կենսաթոշակային պահումների շեմի նվազեցումը և թոշակի չափի ուղղակի կախվածությունը կուտակային վճարումների չափից լուրջ խթան կդառնան կուտակային համակարգի մեջ ընդգրկվելու համար: 2006-ին պարզ դարձավ, որ կամավոր կուտակային համակարգից օգտվում է բնակչության 60%-ը:


Որոշ գնահատականներով՝ 2020-ին կուտակային համակարգից օգտվողների թիվը կնվազի մինչև 50%,  և նրանց շուրջ կեսը կստանա նվազագույնից ոչ ավելի թոշակ:


Փորձագետների տվյալներով՝ 1981-2004թթ. կենսաթոշակային համակարգի ընդհանուր դեֆիցիտը հասել է 5,7%-ի:


Պետությունը ստիպված էր ավելացնել սոցիալական կենսաթոշակների թիվը (1992-ի 290 հազարի փոխարեն՝ 425 հազար` 2006-ին), թեև ի սկզբանե ենթադրվում էր, որ սոցիալական կենսաթոշակը ընդամենը կլրացնի կուտակային համակարգը:


Լրացուցիչ բացասական գործոն էր նաև այն փաստը, որ նշված միտումները զարգանում էին կուտակային համակարգին մասնակցող ոչ պետական ֆոնդերի շահույթի չընդհատվող աճի ֆոնին (1981-2006թթ. միջին եկամտաբերությունը կազմել է շուրջ 10%): 


2008-ից ի վեր Չիլիում գործարկվել է կենսաթոշակների «համերաշխության» համակարգը, որն իր մեջ ներառում է տարիքի և հաշմանդամության համապատասխան բազային թոշակ, և կուտակային համակարգից օգտվողներին տրվում է լրացուցիչ գումար՝ եթե կուտակված թոշակը սահմանված նվազագույնից քիչ է:  


Ինչ վերաբերում է անհատական կուտակային համակարգին, ապա Չիլիի իշխանությունները մտադիր են կատարելագործել այն:


Շուկայում մրցակցությունը խթանելու նպատակով 2009-ին ներդրվել է ոչ պետական ֆոնդերի և ապահովագրական ընկերությունների միջև աճուրդների համակարգը՝ նոր հաճախորդներին սպասարկելու իրավունքի համար: 


Արտասահմանյան մամուլի հրապարակումների հիման վրա:
