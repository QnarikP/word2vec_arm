
Ինչպես են աշխատում կաթ վերամշակող ձեռնարկությունները նախատոնական առևտրի և պահանջարկի 50%-ոց աճի պայմաններում: Բավարար են արդյոք արտադրության ծավալները, սպասվում է  արդյոք կաթնամթերքի թանկացումներ: Այս և ոլորտի մյուս կարևոր հարցերին ծանոթանալու նպատակով այսօր  ՀՀ գյուղատնտեսության նախարար Սերգո Կարապետյանն  այցելել է  կաթ վերամշակող մի շարք առաջավոր ձեռնարկությունները:


Ինչպես տեղեկացնում է նախարարության մամլո ծառայությունը, այցելությունը սկսվել է «Դուստր Մարիաննա» ՍՊԸ-ից, որտեղ արտադրվում է հանրապետության կաթնամթերքի 8-10%-ը: Այն օրական մթերում է 100-200 տոննա կաթ և արտադրում շուրջ 20 տեսակ կաթնամթերք: Հաջորդը «Աշտարակ կաթ» ՍՊԸ-ն, որը սպառողին է տալիս հանրապետության կաթնամթերքի շուրջ 25%-ը: Այն մայիս-հունիս ամիսներին օրական մթերում է շուրջ 1000 տոննա, աշնան-ձմռան ամիսներին՝ 200 տոննա կաթ:


Կաթնամթերք արտադրող ընկերությունների տնօրենները նախարարին հավաստիացրին, որ նախատոնական և տոնական առևտրի ողջ ծավալները կսպասարկվեն  բացառապես տեղական որակյալ կաթնամթերքով, թանկացումներ և գնային փոփոխություններ չի սպասվում:
