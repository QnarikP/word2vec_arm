
«Դելոյթ և Տուշ» խորհրդատվական ընկերությունը ավարտել է Հանրային ծառայությունները կարգավորող հանձնաժողովում (ՀԾԿՀ) խորհրդատվական ծառայության 1-ին փուլի հաշվետվությունը։


Ամփոփելով խորհրդատվական ծառայության 1-ին փուլը՝ հոսանքի թանկացման որոշումն ուսումնասիրող ընկերությունն արձանագրում է՝ էլեկտրաէներգիան օգոստոսի մեկից 6.93 դրամով բարձրացնելու՝ ՀԾԿՀ-ի որոշումը հիմնավորված է․ սակագինն անփոփոխ թողնելը սպառնալիքներ կստեղծեր երկրի ամբողջ էներգոհամակարգի կայունության համար, քանի որ հոսանք մատակարարող միակ ընկերությունը՝ ՀԷՑ-ը, հայտնվել էր դեֆոլտի եզրին։


«Կարգավորող մարմինը, վերլուծելով ամբողջ ֆինանսական վիճակը և որպեսզի խուսափի հետագա ֆինանսական կոլապսային իրավիճակներից և համակարգը չբերի կրախի, գնացել է այն քայլին, որ այս վերջին մնացորդը փոխհատուցման մեկ տարում է կատարել, և ինչպես գրված է այդ խորհրդատվական ընկերության փաստաթղթում՝ գտնում է, որ դա արդարացված է», - «Ազատության» հետ զրույցում ասել է ՀԾԿՀ նախագահ Ռոբերտ Նազարյանը:


Խորհրդատվական ծառայություններ մատուցելու համար հարկատուների հաշվին 230 հազար դոլար ստացած ընկերությունն ուսումնասիրությունների առաջին փուլում աղաղակող խախտումներ ջրի երես չի հանել։ 30 էջանոց նկարազարդ փաստաթղթում «Դելոյթ և Տուշ»-ի մասնագետներն, ըստ էության, վերաշարադրել են թանկացման որոշումն ի սկզբանե հիմնավոր համարող պաշտոնյաների հնչեցրած խոսքերը՝ սնանկացման եզրին հասած ՀԷՑ-ը միլիարդավոր դրամի վնասներ է կրել սակավաջրության և ատոմակայանի չնախատեսված 88-օրյա դադարի հետևանքով։


ՀԾԿՀ նախագահ Ռոբերտ Նազարյանի խոսքով «Դելոյթ և Տուշ»-ի մասնագետները ուսումնասիրության ընթացքում հանձնաժողովի ներկայացրած նյութերից բացի հանդիպել են ոլորտին առնչվող ընկերությունների հետ:
