
Կենցաղային տեխնիկայի վաճառքով զբաղվող «Վեստա» ընկերությունը անբարեխիղճ մրցակցություն դրսևորելու համար ՏՄՊՊՀ-ի կողմից այսօր տուգանվել է 15 մլն դրամով։ Նման որոշում կայացվեց Տնտեսական մրցակցության պաշտպանության պետական հանձնաժողովի մարտի 14-ին կայացած նիստի ժամանակ։ ՏՄՊՊՀ ուսումնասիրությունների համաձայն՝ ընկերության գովազդում նշված է եղել, թե այն հանդիսանում է «Սամսունգ», «Ֆիլիփս», «Շարփ», «Պանասոնիկ», «Զելմեր», «Արդո», «Ֆիշեր» և այլ առաջատար ընկերությունների պաշտոնական ներկայացուցիչը Հայաստանում։ Նման բովանդակությամբ գովազդային վահանակներ են փակցված եղել «Վեստայի» վաճառակետերում։ ՏՄՊՊՀ-ն պահանջել է ներկայացնել վերոնշյալ հիմնավորող փաստաթղթեր, իսկ «Վեստա»-ն ներկայացրել է միայն մեկ փաստաթուղթ, որը հիմնավորում էր, որ «Վեստա» խանութները ներկայացնում է «Փրիթի Ուեյ» ընկերությունը։ «Փրիթի Ուեյ»-ն իր հերթին հանձնաժողովին է ներկայացրել սերտիֆիկատներ, որոնց ուսումնասիրությունից պարզվել է, որ սերտիֆիկատները չեն կարող վկայել գործընկերների միջև առկա առևտրային հարաբերությունների մասին և չեն հաստատում «պաշտոնական ներկայացուցիչ» լինելու փաստը։
