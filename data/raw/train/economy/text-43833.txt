
Ստացվել է Նաիրիտ գործարանի վերագործարկման հնարավորւթյունները հաշվարկող՝ Համաշխարհային բանկի աուդիտի պատասխանը, iLur.am-ի հետ զրույցում հայտնեց գործարանի մամուլի նախկին խոսնակ Անուշ Հարությունյանը:


Նա նշեց, որ նախնական տվյալներով, 250-350 միլիոն դոլար ներդրում է պահանջվում գործարանը վերագործարկելու համար։ Աուդիտի արդյունքում պարզվել է, որ ներկա տեխնոլոգիաներով Նաիրիտը վերագործարկելն անհնար է։ 


Աշխատավարձի մասով՝ այսօրվա հանդիպմանը վարչապետը և էներգետիկայի նախարարը կրկին նաիրիտցիներին ասել են, որ պետք է գույքի վաճառքի միջոցով կարողանան վճարել պարտքերը, իսկ գործարանի պատվիրակության անդամներն էլ խնդրել են, որ երկու ամիսը մեկ գոնե մեկ ամսվա աշխատավարձ տրվի բոլորին։


Վարչապետը որեւէ հստակ բան չի ասել այս կապակցությամբ։


Անուշ Հարությունյանը  հիշեցրեց, որ Նաիրիտի աշխատակիցները վերջերս դիմել են ԱԺ բոլոր խմբակցություններին, որպեսզի իրենք իրենց հերթին դիմեն կառավարությանը, իրենց խնդիրներին լուծումներ տալու նպատակով։


«Նաիրիտի հարցը չի կարելի շահարկել քաղաքական իմաստով։ Մենք միշտ խուսափել ենք դրանից և երկար ժամանակ չենք դիմել քաղաքական ուժերին։ Սակայն անելանելի վիճակում հայտնվելով մենք դիմեցինք իրենց, և բոլորն էլ խոստացան՝ թե՛ նամակներով, թե այլ կերպ դիմել Կառավարությանը։ Ահա այդ խոստման հիման վրա է Լևոն Զուրաբյանը նամակ գրել վարչապետին,  որում արտահայտված էին մեր բոլոր խնդիրները։ Մենք նույնիսկ քննարկում ենք, որ նաիրիտցիներով ստորագրենք այդ նամակի տակ և ուղարկենք դատախազություն», - ասաց Հարությունյանը:
