
Կուտակային պարտադիր կենսաթոշակային համակարգը պարտադիր կլինի որոշումների ընդունման առումով, բայց ոչ հարկադիր: Այս մասին այսօր ՀՀ խորհրդարանում լրագրողներին հայտարարել է կառավարության աշխատակազմի ղեկավար-նախարար Դավիթ Հարությունյանը, մեկնաբանելով վարչապետ Հովիկ Աբրահամյանի հայտարարությունը, որի համաձայն կուտակային կենսաթոշակային համակարգը կլինի պարտադիր, բայց ոչ հարկադիր: «Առանց հարկադրելու`նշանակում է, որ հարկավոր է գտնել լուծում, որը յուրաքանչյուրին, անգամ երիտասարդին կհասկացնի, որ հատկապես դա է նրա ուղին: Նրա համար դա պետք է լինի պարզ, նա պետք է դրան լինի համաձայն, նա պետք է համոզված լինի պարտադիր կենսաթոշակային համակարգի ճշմարիտ լինելու մեջ: Բնակչության առնվազն ճնշող մեծամասնությունը պետք է համոզված լինի այդ ուղու խելամտության մեջ»,-ասել է Հարությունյանը:


Նախարարը հայտարարել է, որ կառավարությունը, պարզապես, պետք է ձեռնարկի քայլեր, որպեսզի ապագա կենսաթոշակառուները չհայտնվեն աղքատության շեմին: Այս առումով նա համոզված է, որ կենսաթոշակային ռեֆորմները Հայաստանի համար անհրաժեշտություն են, հատկապես եթե հաշվի առնվի ժողովրդագրական իրավիճակը: «Կառավարությունը պարտավոր է ձեռնարկել քայլեր, որպեսզի ապագա կենսաթոշակառուներն ստանան արժանապատիվ կենսաթոշակ, ինչը նրանց թույլ չի տա հայտնվել աղքատության եզրին»,-համոզված է Հարությունյանը:


Նշենք, որ կենսաթոշակային նոր համակարգի մասնակիցները կլինեն 1974 թվականի հունվարի 1-ից հետո ծնված Հայաստանի քաղաքացիները: <Հայաստանում կուտակային կենսաթոշակային համակարգի ներդրման մասին> օրինագծի համաձայն, բազային նվազագույն կենսաթոշակը կհավասարվի ապրուստի համար անհրաժեշտ մինիմումին, իսկ հիմնական կենսաթոշակը կկազմի ապրուստի համար անհրաժեշտ մինիմումի 150%-ը: Ամենամսյա պարտադիր վճարները կկազմեն աշխատավարձի 5%-ը, որի վրա կավելանա նաև պետության կողմից վճարվող լրացուցիչ 5%-ը (բայց 25 հազ դրամից ոչ ավել): 
