
Հայաստանի էներգետիկ համալիրի համար ատոմային նոր էներգաբլոկի շինարարության նախագծի իրականացումը չափազանց կարևոր է: Այս մասին այսօր, Արժույթի միջազգային հիմնադրամի ներկայացուցիչների հետ հանդիպմանը հայտարարել է ՀՀ էներգետիկայի և բնական պաշարների նախարար Երվանդ Զախարյանը:


Նախարարության մամուլի ծառայությունից տեղեկացնում են, որ հանդիպման ընթացքում նախարարը տեղեկացրել է, որ փետրվարի 5-ին, Մոսկվայում ստորագրվել է «ՀՀ տարածքում ատոմային էլեկտրակայանի շահագործման ժամկետի երկարաձգման աշխատանքների ֆինանասավորման համար Հայաստանի կառավարությանը արտահանման վարկ տրամադրելու մասին» համաձայնագիրը, որի համաձայն ռուսական կողմը կտրամադրի 270մլն ԱՄՆ դոլար արտոնյալ վարկ ու 30մլն. ԱՄՆ դոլար դրամանաշնորհ. այդ միջոցները կուղղվեն ՀԱԷԿ-ի գործող էներգաբլոկի շահագործման ժամկետի երկարացմանը:


Երվանդ Զախարյանը նշել է նաև, որ Հայաստանի էներգահամարգի համար կարևոր նշանակություն ունի նոր միջուկային էներգաբլոկի կառուցման ծրագիրը, որի համաձայն նախատեսվում է այդ աշխատանքները սկսել 2018 թվականին, այնպես, որ նոր էներգաբլոկը շահագործման հանձնվի  2027 թվականին:


Հիշեցնենք, որ դեռեւս Սերժ Սարգսյանի իշխանության առաջին տարիներին հայտարարվում էր, որ  Հայաստանը նոր ատոմակայան է կառուցելու: 2011-ին էներգետիկայի եւ բնական պաշարների նախարար Արմեն Մովսիսյանը հայտարարեց, թե 2013 թվականի կեսերին կսկսվեն նոր ատոմակայանի շինարարության բուն աշխատանքները: Նոր բլոկի շահագործումը նախատեսվում էր սկսել 2017-ին: Սակայն, ինչպես տեսնում ենք, 2017-ին նոր ատոմակայան ոչ միայն չենք ունենա, այլեւ դրա կառուցման աշխատանքները նախատեսված է սկսել միայն  2018-ին, իսկ հնարավոր շահագործման ժամկետը հերթական անգամ հետաձգվում է, այս անգամ՝ 10 տարով:


Հայկական ԱԷԿ-ը, որը միակն է տարածաշրջանում և գտնվում է Երևանից 30 կմ հեռավորության վրա, Մեծամոր քաղաքում, շահագործման է հանձնվել 1980 թվականին, բայց 1989 թվականի երկրաշարժից հետո այն կանգնեցվել է: Երրորդ անգամ կայանը վերաբացվել է 1995 թվականին, հանրապետոթյունում առկա էներգետիկ սուր ճգնաժամի պատճառով: Ատոմակայանի երկու էներգաբլոկները հագեցված են առաջին սերնդի ԲԲԷՌ-440 ռեակտորներով: Ներկայոմս կայանի առաջին բլոկը կանգնեցված է: Ըստ փորձագետների, ատոմակայանի շահագործման ռեսուրսն սպառվում է 2016 թվականին: Կայանի մասնաբաժինը հանրապետությանը մատակարարվող էլեկտրաէներգիայի ընդհանուր ծավալներոմ կազմում է 45%:


 
