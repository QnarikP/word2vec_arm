
Հայաստանի Հանրային ծառայությունները կարգավորող հանձնաժողովը որոշում է ընդունել մինչև 2015 թվականի մայիսի 27-ը երկարաձգել Երևանի ՋԷԿ-ի կողմից իրանական գազի ներկրման և էլեկտրաէներգիայի արտահանման լիցենզիաների ժամկետը: Որոշումն ընդունվել է Հանձնաժողովի մայիսի 21-ի նիստում:


Որոշման նախագիծը ներկայացրել է ՀԾԿՀ իրավաբանական և լիցենզիաների վարչության ղեկավար Սեդա Շահինյանը: Նրա խոսքով, գործող օրենսդրությամբ լիցենզիաները տրամադրվում են մեկ տարով, ընկերության հայտի հիման վրա: Միևնույն ժամանակ, ռեգուլյատորը ընկերությանը պարտադրել է յուրաքանչյուր լիցենզիայի համար ներկայացնել 500 հազ դրամի երաշխիք` մինչև 2015 թվականի հունիսի 27-ը ժամկետով:


ՀՀ էներգետիկայի և բնական պաշարների նախկին նախարար Արմեն Մովսիսյանն անցյալ տարվա մայիսին խորհրդարանում հայտարարել էր, որ մինչև 2014 թվականի կեսերը Հայաստանը կարող է կրկնապատկել Իրանից ներմուծվող բնական գզի ծավալները, հասցնելով 1 մլրդ խմ:


Վրաստանում գտնվող գազատարի վթարի պատճառով Հայաստանը մայիսի 17-ից ռուսական գազ չի ստանում: Բայց երեկ վարչապետ Հովիկ Աբրահամյանը տեղեկացրել էր, որ մայիսի 17-ից Հայաստանն Իրանից արդեն ստացել է 2 մլն խմ գազ և մտադիր է խորացնել համագործակցությունն այդ երկրի հետ:


Սակայն, «Գազպրոմ Արմենիայում» այսօր, ըստ էության, հերքել էին վարչապետի ասածը:
