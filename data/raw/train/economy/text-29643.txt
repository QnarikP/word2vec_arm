
Հայաստանում կստեղծվի Համահայկական ներդրումային հիմնադրամ: Այս մասին այսօր ՀՀ ԱԺ ամբիոնից հայտարարել է վարչապետ Հովիկ Աբրահամյանը, ներկայացնելով կառավարության գործունեության 2014-2017 թվականների ծրագիրը:


Նրա խոսքով, հիմնադրամի ստեղծման գաղափարը ծագել է Համահայկական բանկի նախագծի ձախողումից հետո, որն այդպես էլ չկատարեց իր առաքելությունը: Հիմնադրամը պետք է ֆինանսավորի պետական ծրագրերը, ինչը թույլ կտա ակտիվացնել երկրի տնտեսական կյանքը: Իր մասնակցությունը նախագծին, պետությունից բացի, պետք է ցուցաբերեն նաև օտարերկրյա ներդրողները, առաջին հերթին, հայկական 7-միլիոնանոց Սփյուռքի ներկայացուցիչները: Նախագիծը պետք է ձեռնտու լինի նրա բոլոր մասնակիցների համար, ընդգծել է վարչապետը, հավելելով, որ առաջիկայում այդ հարցով պետք է կազմակերպվեն քննարկումներ, որոնց արդյունքում էլ կկայացվի վերջնական որոշումը: Նշենք, որ, օրինակ, Արցախում, արդեն գործում է ներդրումային հիմնադրամ:


Հիշեցնենք, որ ՀՀ ԿԲ Խորհրդի որոշմամբ 2011 թվականի հունիսի 3-ին բանկային գործունեության լիցենզիա տրամադրվեց «Համահայկական բանկ» ԲԲԸ-ին: Ներկայացնելով Համաշխարհային բանկի ստեղծման հայեցակարգը, այն ժամանակ ԿԲ նախագահ Արթուր Ջավադյանը նշեց, որ բանկի հիմնական նպատակը Հայաստանի Ազգային Մրցունակության հիմնադրամի շրջանակներում նախագծերի ֆինանսավորումն է: Նա նշեց, որ Համահայկական բանկը կղեկավարվի կոմերցիոն սկզբունքներով, բայց մրցակցության մեջ չի մտնի Հայաստանի առևտրային ֆինանսական կառույցների հետ: Սակայն, այդ ամենն այդպես էլ իրականություն չդարձավ:
