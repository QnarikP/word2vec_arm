
iLur.am-ի տեղեկությամբ՝ երեկ «Զվարթնոց» օդանավակայանում «Արմավիա» ավիաընկերության կողմից չվերթների հետաձգման պատճառով ուղևորներին սնունդ և կացարան չի տրամադրվել: Բազմաթիվ ուղևորներ, ովքեր ժամանել էին հեռավոր մարզերից, չեն լքել «Զվարթնոցը», իսկ օդանավակայանում սարսափելի թանկ գների պատճառով մնացել են սոված:


Այնինչ, ըստ քաղավիացիայի մասին օրենքի, չվերթն իրականացնող ավիաընկերությունը պարտավոր է չվերթների հետաձգման պատճառով օդանավակայանում գտնվող ուղևորներին տրամադրել անվճար սնունդ և կացարան, որոշ դեպքում նաև տալ դրամական փոխհատուցում:


Հայաստանի Քաղավիացիայի գլխավոր վարչության մամլո խոսնակ Նելլի Չերչինյանը iLur.am-ի հետ զրույցում նշեց, որ կացարան տրամադրվում է ուղևորին 8 ժամ պահելուց հետո: Վերջինս, սակայն, հրաժարվեց մեկնաբանել, թե արդյոք  Քաղավիացիայի գլխավոր վարչությունը վերահսկում է, որպեսզի «Արմավիայի» ուղևորներին անվճար սնունդ և կացարան տրամադրվի: 


Քաղավիացիայի գլխավոր վարչության աշխատակազմի ղեկավար Սահակ Հակոբյանն էլ iLur.am-ի հետ զրույցում ասաց, որ տեղյակ չէ, թե արդյոք «Արմավիան » տրամադրել է ուղևորներին սնունդ կամ կացարան: Նրա խոսքով՝ ուղևորների կողմից ոչ մի ահազանգ չի եղել: 


Հիշեցնենք, որ «Զվարթնոց» օդանավակայանը երեկ դադարեցրել էր «Արմիավիա» ավիաընկերության չվերթների սպասարկումը խոշոր պարտքերի պատճառով, երեկ երեկոյան սպասարկումը վերսկսվել էր, իսկ այսօր առավոտյան 11:15-ից նորից դադարեցվել է:
