
Դատական ակտերի հարկադիր կատարման ծառայության աճուրդների կայքում երեկ տեղադրվել է մի ուշագրավ հայտարարություն, համաձայն որի վաճառվում է Ծիծեռնակաբերդի զբոսայգում գտնվող մարզահամալիրը: Մեկնարկային գինն է 19 350 000 000.0 դրամ (մոտ 46 մլն ԱՄՆ դոլար): Նշված է նաև, որ մարզահամալիրը հանդիսանում է գրավի առարկա և որ աճուրդի ավարտին մնացել է 9 օր: Այս պահի դրությամբ ոչ մի առաջարկ չի ստացվել:


Հիշեցնենք, որ մարզահամերգային համալիրը 2008 թ. վաճառվել է Մուրադյան եղբայրներին, որոնցից Մուրադ Մուրադյանը Իրաքում ՀՀ արտակարգ և լիազոր դեսպանն է 2010 թվականից: Նա նաև հանդիսանում է ԲԱՄՕ ընկերության  հիմնադիրը, որին էլ 2008 թ. վաճառվել է Մարզահամերգային համալիրը: ՀՀ կառավարության որոշմամբ՝ համալիրը վաճառվեց  5.7 մլն դոլարով, սակայն ԲԱՄՕ-ն պարտավորվեց 7-9 մլն դոլարի ներդրումներ իրականացնել:


Նշենք, որ մամուլի հրապարակումների համաձայն «ԲԱՄՕ» ընկերությունը՝ ի դեմս «Կարեն Դեմիրճյանի անվան մարզահամերգային համալիր» ՓԲԸ-ի, 2008թ. պետությանը պարտք է մնացել 3 մլն դրամ, իսկ սոցվճարների մասով՝ գրեթե 27 մլն: 2009թ. Հայաստանին հատկացված հայտնի 500 մլն դոլար «ռուսական վարկից» ավելի քան 50 մլն դոլար է տրամադրվել «ԲԱՄՕ»-ի սեփականատերերին: Ըստ շրջանառվող լուրերի` Մուրադյան եղբայրները ՀՀ կառավարությունից իրենց մեկ այլ ընկերության անունով 20 միլիոն դոլարի վարկ


էին վերցրել, որի դիմաց գրավադրել էին Մարզահամերգային համալիրի (ՄՀՀ) բաժնետոմսերի 75 տոկոսը: Սակայն 2011թ.-ից սկսած՝ վարկային պարտավորությունների կատարման հետ կապված խնդիրներ են առաջացել:


Արդյունքում՝ 2009-ից «Կարեն Դեմիրճյանի անվան մարզահամերգային համալիր» ՓԲԸ-ի բաժնետոմսերի 75 տոկոսը գտնվում է ՀՀ պաշտպանության նախարարության ենթակայության տակ: «168 ժամի» տեղեկություններով, սակայն, ֆինանսական այդ խնդիրները լուծելու նպատակով Բորիս Մուրադյանը ԲՀԿ նախագահ Գագիկ Ծառուկյանին առաջարկել էր գնել ՄՀՀ որոշակի բաժնեմասը, ինչին դեմ էր արտահայտվել եղբայրը` Մ. Մուրադյանը: Խոսակցություններ կան անգամ, որ երկու եղբայրները, ունեցվածքի բաժանման հետ կապված, դիմել էին դատարան:
