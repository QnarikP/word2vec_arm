
Հայաստանում հարկ վճարողների 30 տոկոսը բոլորովին չի վստահում Հարկային ծառայությանը, 21 տոկոսը վստահում է որոշ չափով, 16 տոկոսը որոշակիորեն չի վստահում և միայն 3 տոկոսն է լիովին վստահում ծառայությանը։ Այսպիսի պատկեր է ստացվել Հետազոտական ռեսուրսների կովկասյան կենտրոններ (ՀՌԿԿ) կազմակերպության անցկացրած հետազոտության արդյունքում, որը նախաձեռնվել էր ԱՄՆ ՄԶԳ Հարկային բարեփոխումների ծրագրի շրջանակներում։ Հետազոտությունը նպատակ ուներ ելակետային գնահատում տալ Հայաստանի հարկային համակարգի ընկալման, հարկային օրինապահության, հարկային մարմինների և հարկ վճարողների միջև հաղորդակցության, հարկային քաղաքականության արդյունավետության և քաղաքացներին տրամադրվող ծառայությունների վերաբերյալ։


Հետազոտության արդյունքներով՝ հարկ վճարողները բավական ցածր վստահություն ունեն պետական մարմինների հանդեպ։ Ստացված արդյունքների համաձայն, Ֆինանսների նախարարությանը լիովին վստահել է հարցվածների 2 տոկոսը, 14 տոկոսը նշել է, որ վստահում է որոշ չափով, 21 տոկոսը դժվարացել է պատասխանել՝ վստահում է, թե ոչ, 15 տոկոսը որոշակիորեն անվստահություն է հայտնել, իսկ 35 տոկոսը նշել է, որ բոլորովին չի վստահում նախարարությանը։ Նմանատիպ պատկեր է ստացվել նաև Մաքսային ծառայության նկատմամբ հարկ վճարողների վստահության սանդղակում։


Հարկ վճարողները վստահության ավելի բարձր մակարդակ են նշել Սահմանադրական դատարանի և Մարդու իրավունքների պաշտպանի հարցում։ Առաջին դեպքում կառույցին լիովին վստահել է հարցվածների 6 տոկոսը, իսկ երկրորդ դեպքում՝ 10 տոկոսը։ Սահմանադրական դատարանին բոլորովին չի վստահում հարկ վճարողների 34 տոկոսը, իսկ Մարդու իրավունքների պաշտպանին՝ 20 տոկոսը։


Հարցումներն անցկացվել են 2013 թվականի սեպտեմբերից դեկտեմբեր ժամանակահատվածում՝ ընդգրկելով Հայաստանի 1448 տնային տնտեսություն, 400 հարկ վճարող կազմակերպություն և անհատ ձեռներեց։ Հարցումներն անցկացվել են դեմ առ դեմ հարցազրույցների եղանակով։ Հարցումների ներկայացմանը մասնակցում էին ՀՀ ֆինանսների նախարար Գագիկ Խաչատրյանը, ՀՀ պետական եկամուտների կոմիտեի նախագահի տեղակալներ Վախթանգ Միրումյանը եւ Արմեն Ալավերդյանը, ՀԲ երևանյան գրասենյակի ղեկավար Ժան Միշել Հափին, ԱՄՆ ՄԶԳ հայաստանյան առաքելության տնօրեն Քարեն Հիլիարդը:
