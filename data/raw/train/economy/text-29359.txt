
Հայկական բիզնեսում իշխանական լիազորությունների բարձր կենտրոնացվածությունը հանդիսանում է Հայաստանում կորպորատիվ կառավարման առաջատար փորձի ներդրման և զարգացման գլխավոր պրոբլեմը: Նման եզրակացության են հանգել Կորպորատիվ կառավարման կենտրոնի փորձագետները` «Կորպորատիվ կառավարումը որպես վստահության գործոն» թեմայով հետազոտութոյւնների արդյունքում: Ինչպես ԱրմԻնֆո գործակալությանը տեղեկացրել է Կենտրոնի ղեկավար Նարինե Մելիքյանը, իշխանական լիազորությունների բարձր կենտրոնացվածությունը հայկական ընկերություններում նշել է հարցվողների 60%-ը: Նա նշել է, որ հետազոտությունն անց է կացվել կորպորատիվ կառավարման 30 մասնագետների շրջանում կատարված փորձագիտական հարցումների միջոցով, որոնց ընտրությունը կատարվել է «ձնագնդի» մեթոդով:


Հարցումների ժամանակ արված իրենց մեկնաբանություններում հետազոտության մասնակիցները, մասնավորապես, նշում են, որ Հայաստանում շարունակում է գերիշխել «ընտանեկան» կամ «ախպերական» մենեջմենտ-մոդելը, քանի որ «բաժնետերերն իրենց բիզնեսի կառավարումը վստահում են հիմնականում ազգակցականներին, որոշ դեպքերում` ոչ պրոֆեսիոնալներին, ինչի հետևանքով ընկերություններում ստեղծվում են սեկանատիրոջ և կառավարչի միջև ոչ փորման հարաբերություններ: Ըստ մեկնաբանությունների, հայ սեփականատերերը բիզնեսը դիտում են որպես իրենց գրպանի անբաժանելի մաս:


Գնահատելով վերջին 2 տասնամյակներում Հայաստանի ընկերություններում կորպորատիվ կառավարման առաջատար սկզբունքների զարգացման առաջընթացը, Կենտրոնի փորձագետները եկել են հետևյալ արդյունքների, որ հարցվողների 45%-ը նշել է որևէ առաջընթացի բացակայությունն այն ընկերություններում, որտեղ կորպորատիվ կառավարման սկզբունքները թելադրված չեն օրենքով: Հարցվողների ևս 45%-ն առաջընթաց է նշել միայն հայկական բանկերում. «և դա պատահական չէ, քանի որ բանկային օրենսդրությունը ենթադրում է կորպորատիվ կառավարման միջազգային սկզբունքների պահպանում»: «Բացի այդ, բանկերը գտնվում են մեգառեգուլյատորի կոշտ վերահսկողության ներքո»,-նշել է Կենտրոնի ղեկավարը:
