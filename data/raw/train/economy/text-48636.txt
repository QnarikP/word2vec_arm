
Հայաստանում ավիատոմսերի թանկությունը շարունակում է խոսակցությունների և վեճերի առարկա մնալ ինչպես բնակչության, այնպես էլ` տնտեսագետների շրջանում: Որպես թանկության հիմնական պատճառ՝ նշվում են «Զվարթնոց» օդանավակայանի սպասարկման բարձր գները:


Սակայն պարզվում է, որ «Զվարթնոցի» գներն ամենացածրն են Անդրկովկասի մայրաքաղաքներում գտնվող օդանավակայաններում:


Այսպես, համաձայն «Ռեգնում» գործակալության կատարած ուսումնասիրության՝ «Airbus» Ա320 օդանավի սպասարկումը` 130 ուղևորով, «Զվարթնոցում»  ավիափոխադրողի վրա կնստի $5 903, Թբիլիսիսում` $6 664, իսկ Բաքվում`$10 323: Թվերը ներկայացված են առանց հարկերի և տուրքերի, ինչպես նաև ավիավառելիքի լիցքավորման: Այս ծառայությունները օդանավակայանի ծառայությունների մեջ ներառված չեն: Ստացվում է, որ «Զվարթնոցում» մեկ ուղևորի սպասարկումը արժե $45, «Շոթա Ռուսթավելիում»` $51, իսկ «Հեյդար Ալիևի» անվան օդանավակայանում` $79:  


Այսինքն՝ իրականում «Զվարթնոցում» սպասարկումը ամենաէժանն է Անդրկովկասյան երկրների գլխավոր օդանավակայանների շրջանում: Այլ հարց է, որ այդ գումարին ավելանում է պետության կողմից սահմանված «օդի հարկը»` $20, և ստացվում է, որ ավիափոխադրողը մեկ ուղևորի համար վճարում է ոչ թե $45, այլ $65, բայց դա արդեն «Զվարթնոցի» խնդիրը չէ:


Ինչ վերաբերում է ավիատոմսերի գներին, այստեղ, բացի օդանավակայանի սպասարկման վճարներից, պետք է նշել նաև պետության վարած քաղաքականությունը: Այժմ, ՀՀ իշխանությունների կողմից հայտարարած բաց երկնքի քաղաքականության արդյունքում՝ Հայաստանում չկա ազգային փոխադրող, ինչը մենաշնորհներ է ապահովում այլ երկրների ավիափոխադրողների համար՝ Երևանից կատարվող համարյա բոլոր ուղղություններով: Օգտվելով մենաշնորհային դիրքից՝ ավիաընկերությունները ավելի բարձր գներ են սահմանում: Հաշվի առնելով, որ վերջերս ռուսական «Աերոֆլոտը» գնել է «Տրանսաէրո» ընկերությունը, պետք է ակնկալել նաև դեպի Մոսկվա ավիատոմսերի գների բարձրացում, քանի որ այս ուղղությամբ ևս «Աէրոֆլոտը» ստանում է գերիշխող դիրք:


Իսկ ինչ մնում է Թբիլիսիի օդանավակայանին, ապա այն շահագործող թուրքական «TAV» ընկերությունը մեծ զեղչեր է տրամադրում Թուրքիայի ազգային փոխադրող «Թուրքական ավիաուղիներին», ինչի հետևանքով այս ավիաընկերության գները զգալի ավելի ցածր են: Բացի դրանից, Վրաստանում կա նաև ազգային փոխադրող:


Փաստորեն՝ ստացվում է, որ Հայաստանում ավիատոմսերի թանկությունը պայմանավորված է բացառապես պետության ապաշնորհ քաղաքականությամբ, և «Զվարթնոց» օդանավակայանն այստեղ համարյա կապ չունի: Այլ հարց է, որ այս բոլոր պարզաբանումները պետք է հնչեին օդանավակայանի պատասխանատուներից:
