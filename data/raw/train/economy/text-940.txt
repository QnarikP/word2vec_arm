
Վարչապետ Տիգրան Սարգսյանը կառավարության նիստում հայտարարեց, թե որոշ քաղաքական ուժեր փորձում են իրեն զրպարտել` իր անունը կապելով Հնդկաստանից գոմեշի մսի ներկրման հետ, սակայն ինքն այդ ամենի հետ որևէ առնչություն չունի:


«Ոչ ընկերներ, ոչ բարեկամներ, ոչ թաքնված անձինք այս ընկերությունների ետևում ինձ հետ կապված չկան»,- ասաց վարչապետը:


ՀՀ գյուղատնտեսության նախարարության սննդի անվտանգության պետական տեսչության պետ Աբրամ Բախչագուլյանն էլ հրապարակեց Հայաստանում գոմեշի միս ներկրող ընկերությունների անունները:


Նրա ներկայացմամբ՝ 2011 թ. գոմեշի միս ներկրել են 6 ընկերություններ: Դրանք են` Սամվել Ալեքսանյանին պատկանող «Ալեքս Գրիգ» ընկերությունը (61,2%), «Պարգև»-ը (17%), «Մոկոնաց»-ը (9,5%), «Արմեն Համիկ եղբայրներ»-ը (6,5%) և «Ունիվերսալ Ավան»-ը (3,5%):


Աբրամ Բախչագուլյանը տեղեկացրեց, որ գոմեշի միս ներկրում են այն կազմակերպությունները, որոնք ունեն առնվազն 10 տարվա աշխատանքային փորձ, միջազգային ստանդարտներին համապատասխանող սեփական սպանդանոց, մսի վերամշակման արտադրամաս, սառցարան: 


Հիշեցնենք, որ վերջերս մեծ աղմուկ էր բարձրացել, թե սատկած գոմեշի միս է ներկրվում Հայաստան, որն էլ մեծ մասամբ օգտագործվում է երշիկեղենի արտադրության մեջ: Ըստ շրջանառվող տեղեկությունների՝ գոմեշի միսը Հայաստանի սահմանի վրա առհասարակ չի ենթարկվում լաբորատոր փորձաքննության: Ապրանքի անվտանգությունը որոշվում է միայն Հնդկաստանում` Հայաստանի պատվիրակած մասնագետի կողմից, իսկ այս ամենը կատարվում է վարչապետ Տիգրան Սարգսյան «հովանու» ներքո:
