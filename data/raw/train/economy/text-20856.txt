
Համաշխարհային բանկի գործադիր տնօրենների Խորհուրդն իր նոյեմբերի 7-ին կայացած նիստում քննարկել է Հայաստանի հետ 2014-2017 թվականների գործընկերության ռազմավարությունը, 843 մլն դոլար ընդհանուր արժեքով, ասված է ՀԲ երևանյան ներկայացուցչության հաղորդագրության մեջ:


ՀԲ կողմից Հայաստանին ցուցաբերվող օգնության ռազմավարությունը կոչված է նոր աշխատատեղերի ստեղծման ճանապարհով կրճատել աղքատության մակարդակը և բարելավել բարեկեցության մակարդակը:


Օգնությունը կհատկացվի երկու հիմնական ուղղություններով, բիզնեսի և սոցիալական ոլորտներում, մասնավորապես, այն ուղղված կլինի մրցունակության բարձրացմանը, աշխատատեղերի ստեղծմանը, արտահանումների և տուրիզմի խթանմանը, ֆինանսավորման մատչելիության ապահովմանը ՓՄՁ ոլորտին, սոցիալական ծառայությունների արդյունավետության բարձրացմանը, կրթության և առողջապահության ոլորտներում ծառայությունների մատչելիության բարձրացմանը:


Նշենք, որ 1992 թվականից ի վեր ՀԲ Հայաստանին տրամադրել է 1.746 մլրդ դոլարի վարկային միջոցներ: Ներկայումս Հայաստանում իրականացվում են ՀԲ 14 ակտիվ ծրագրեր, որոնց ընդհանուր գումարը կազմում է 445.4 մլն դոլար:
