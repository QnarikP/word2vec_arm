
ՀՀ կառավարությունը որոշել է «Կագա Ագրո» ՍՊԸ կողմից իրականացվող ներդրումային ծրագրով 200 միլիոն դրամը գերազանցող արժեքով ապրանքների ԱԱՀ վճարման ժամկետը հետաձգել մինչև 2017 թվականի մայիսի 10-ը:


Ներդրումային ծրագիրն ապրիլի 30-ի կառավարության նիստում ներկայացրել է էկոնոմիկայի նորանշանակ նախարար Կարեն Ճշմարիտյանը: «Կագա Ագրոն» ՀՀ Կոտայքի մարզում կառուցվող 2 հա ջերմոցային տնտեսության համար նախատեսում է իրականացնել շուրջ 834 մլն դրամի չափով ներդրում, ինչի շնորհիվ կներմուծվեն հոլանդական սարքավորումներ, կստեղծվի մոտ 40 աշխատատեղ,  արտադրանքի ծավալը 2015թ. կկազմի շուրջ 0.56 մլրդ դրամ:


ԱրմԻնֆո-ի տվյալներով, «Կագա Ագրո» ՍՊԸ-ն ստեղծվել է 2014 թ. հունվարի 22-ին, և վերջինիս հիմնադիրը Կոստանյան Գուրգենն է: Հատկանշական է, որ անցած տարվա հուլիսին Կոտայքի մարզում 1,25 մլրդ դրամ ներդրումների ծավալով 3 հա  ջերմոցային տնտեսության ստեղծման «Կագա Գրուպ» ընկերության համանման ներդրումային ծրագիր էր ներկայացրել էկոնոմիկայի նախկին նախարար Վահրամ Ավանեսյանը, և այդ ժամանակ նույնպես ԱԱՀ վճարման ժամկետը երեք տարով հետաձգելու արտոնություն էր տրամադրվել: «Կագա Գրուպը» ստեղծվել է 2013 թ. մայիսի 24-ին, և վերջինիս հիմնադիրը նույնպես գործարար Կոստանյան Գուրգենն է: Ստացվում է, որ մեկ տարի անց նույն գործարարը համանման ծրագրի համար այլ ընկերություն է ստեղծում, և կրկին հարկային արտոնություններ ստանում: Ըստ որում, նախարարը չի հաղորդել, թե ինչ է տեղի ունցել նախկին ծրագրի հետ: Հայկական ոչ մի տեղեկատու ծառայությունում թե՛ «Կագա Գրուպի», թե՛ «Կագա Արգոյի» մասին տեղեկատվություն չի հայտնաբերվել:
