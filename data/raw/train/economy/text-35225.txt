
ՄԱԿ-ի արդյունաբերական զարգացման կազմակերպությունը (UNIDO) սկսում է «Հայաստանի արտահանման ուղղվածություն ունեցող արդյունաբերական ճյուղերի մրցունակության բարձրացում արդիականացման և շուկան մատչելի դարձնելու միջոցով» ծրագրի իրականացումը: Այդ մասին ԱրմԻնֆո-ին հայտնել են ՄԱԿ-ի հայաստանյան ներկայացուցչությունից: 


Աղբյուրի համաձայն՝ ծրագիրը ֆինանսավորվում է Ռուսաստանի Դաշնության՝ UNIDO-ի Արդյունաբերական զարգացման հիմնադրամին կատարած ներդրումներից: Ծրագրի իրականացման տևողությունը 2 տարի է: Ծրագիրը նպատակ ունի պահպանել և մեծացնել տեքստիլի և հագուստի արտադրության տեղական ձեռնարկությունների մասնաբաժինը ներքին շուկայում և նպաստել տարածաշրջանային և միջազգային շուկաներում Հայաստանի արդյունավետ ինտեգրմանը: Մասնավորապես, ծրագիրն օգնելու է ՓՄՁ-ներին զարգացնելու և արդիականացնելու իրենց տեխնիկական կարողությունները՝ որակյալ և բարձրարժեք դիզայնով հայկական արտադրանք շուկա հանելու նպատակով: Նշված նպատակին հասնելու համար նախատեսվում է արդիականացնել նորաձևության և մոդելավորման ոլորտի տեխնիկական ներուժը, ինչպես նաև արտադրողների ու դիզայներների միջև ստեղծել համագործակցություն, ձևավորել բիզնես ցանց և խթանել արտահանումը: 
