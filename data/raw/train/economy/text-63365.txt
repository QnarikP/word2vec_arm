
Տրանսպորտի, կապի և տեղեկատվական տեխնոլոգիաների նախարար Վահան Մարտիրոսյանը այսօր լրագրողների հետ հանդիպմանն ասել է, որ «Հյուսիս-Հարավ» ավտոմայրուղու հարավային հատվածը վճարովի է լինելու:


«Ազատություն» ռադիոկայանի փոխանցմամբ, նախարարը մանրամասնել է, որ Կառավարությունում որոշվել է մայրուղու հարավային՝ Արտաշատ - Մեղրի հատվածի կառուցման համար ներգրավել մասնավոր ընկերությունների, որովհետև միայն այդ հատվածի կառուցումը կարժենա, ըստ նախնական, հաշվարկի 1.5 միլիարդ դոլար, և որ «ավելի լավ է այդ միջոցները ներգրավել մասնավոր հատվածից, քան վարկ վերցնել»:


«Որոշումը ընդունված է, և մենք աշխատում ենք այդ ուղղությամբ: Ի՞նչ եք կարծում, մեկուկես միլիարդ եթե հնարավոր է ներգրավել մասնավորից, և ներգրավել վարկային միջոց․ ո՞րն է ավելի ձեռնտու պետությանը»,- ասել է Մարտիրոսյանը:


«Հյուսիս - Հարավ»-ին զուգահեռ՝ հարավային ուղղությամբ գործելու է նաև անվճար պետական ճանապարհը - «Լինելու է նաև այլընտրանքային ճանապարը, որովհետև այլընտրանքային ճանապարհի բացակայության դեպքում չի կարող լինել միայն վճարովի ճանապարհ: Քննարկումներ գնում են այդ ընկերությունների հետ, պատրաստվում ենք շուտով ընդունել օրենք պետություն - մասնավոր համագործակցությանը վերաբերող: Չեմ ասում կոնկրետ այս ճանապարհի [համար], բայց հիմնական մեծ ծրագիրը լինելու է էդ ճանապարհը»:
