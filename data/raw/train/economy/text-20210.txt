
ՀՀ Տնտեսական մրցակցության պաշտպանության պետական հանձնաժողովի կողմից հագուստի բրենդային խանութներում իրականացված դիտարկումների արդյունքում բացահայտվել են ապրանքների զեղչային քաղաքականության հետ կապված մի շարք խախտումներ:


Հոկտեմբերի 25-ին կայացած նիստում Հանձնաժողովի նախագահ Արտակ Շաբոյանը հայտարարել է, որ ցուցափեղկերում զեղչերի վերաբերյալ տեղադրված հայտարարությունները հաճախ չեն համապատասխանում իրականությանը: Օրինակ, ընկերությունը հայտարարում է 50-70% զեղչերի մասին, բայց իրականում դրանք վերաբերում են միայն ապրանքների որոշ խմբին, ինչը թյուրիմացության մեջ է գցում գնորդներին: Շաբոյանը նշել է, որ այս անգամ Հանձնաժողովը կսահմանափակվի նախազգուշացումով, բայց կրկնվելու դեպքում կկիրառվեն էական ֆինանսական տույժեր:


Հատկանշական է, որ մի շարք ընկերությունների ներկայացուցիչներ ընդունեցին խախտումների փաստը և Հանձնաժողովից ներողություն խնդրեցին: Մասնավորապես, «Բեներիկ» («Բեյսիկ Հաուզ» խանութներ) ընկերության ներկայացուցիչ Համիկ Մարտիրոսյանը նշել է, որ ընկերությունն ընդունում է Հանձնաժողովի նկատողությունները և գտնում է, որ դրանք կլինեն  հօգուտ ընկերության, ինչպես նաև գնորդների: Ընկերությունն արդեն բարելավել է իր գովազդը: Խախտումներ են արձանագրվել նաև «Ռուժ», «Օրկեստրա», «Մի-մի», «Շոկոլադ», «Վենեցիա», «Գեսս», «Մոսկինո» ընկերություններում:
