
Առաջիկա տարվա ընթացքում Հայաստան է պատրաստվում մուտք գործել շինանյութերի եւ կենցաղային ապրանքների վաճառքի հսկա, ցանցային բիզնեսի հերթական վարպետ Praktiker Group-ը:


Կառավարությանը մերջ կանգնած աղբյուրների հաղորդամբ, սակայն, ճիշտ ինչպես Քարֆուրի պարագայում`  Praktiker Group-ի դեպքում եւս բարդություններ են ստեղծվել Հայաստանում, որովհետեւ առանձին գործարարներ այս ընկերության` Հայաստան մուտքն իրենց բիզնեսի վախճանն են համարում:


Կառավարությունը, մեր աղբյուրի փոխանցմամբ, փորձում է ամեն բան անել, որպեսզի գոնե այս մի ընկերության հետ կապված պատմությունները նույն աղմուկը չբարձրացնեն տեղական ու դրսի մամուլում, ինչպես պատահեց Քարֆուրի առիթով: Համենայն դեպս, նույն աղբյուրի փոխանցմամբ, այս անգամ նույնիսկ նախագահականից են հանձնարարել խնդիրը հնարավորինս անաղմուկ եւ անցավ լուծել բոլորի կողմերի համար` ապահովելով այսպես կոչված անհրաժեշտ տեխնիկական բազան:


Հիշեցնենք, որ  Praktiker Group-ը Գերմանիայում երկրորդ, իսկ ողջ Եվրոպայում վաճառքի ծավալներով չորրորդ տեղն է զբաղեցնում` իրեն միավորած հայտնի բրենդ Max Bahr-ի հետ միասին: Այն միավորում է աշխարհի տաս երկրներում ներկայացված մոտ 439 խանութ եւ ընդգրկում է այնպիսի քաղաքներ, ինչպիսիք են ասենք` Համբուրգը, Անկարան, Վարշավան եւ նույնիսկ Կիեւը: Ցանցային այս հսկայի  առաջին հիպերմարկետը բացվել է 1978 թվականին, գլխավոր գրասենյակը տեղակայված է գերմանական Համբուրգ քաղաքում, իսկ միայն խանութների ընդհանուր շրջանառությունը հասնումէ մինչեւ 4 մլրդ. եվրոյի:


Ներկայումս ընկերությունն ունի ավելի քան 27 000 աշխատակից, որից շուրջ 9 000-ը աշխատում են Գերմանիայի սահմաններից դուրս:


Ի դեպ, առանձին սոցիոլոգիական հարցումների համաձայն` Praktiker Group-ը եվրոպացի սպառողի կողմից համարվում է իր խնդիրներին գիտակ, առինքնող եւ վստահելի գործընկեր, որը գործում է հետեւյալ դաշտերում. Շինարարություն, ներկեր, ապրանքներ տան համար, գործիքներ եւ աքսեսուարներ ավտոմոբիլների համար, սանտեխնիկա, էլեկտրական եւ այգեգործական ապրանքներ, ապրանքներ` հանգստի համար նախատեսված, կահույք:Սպառողը նաեւ համոզված է, որ ի տարբերություն շատ այլ ընկերությունների` իրեն այստեղ առաջարկում են հիմնականում բավական դեմոկրատ գներ:


Հիմա թե այսքանից հետո Praktiker Group-ը Հայաստանում ինչ արդյունքներ կգրանցի, կամ տնտեսական կյանքը ինչպեսկաշխուժանա այս ընկերության` Հայաստան մուտք գործելուց հետո, կապրենք` կտեսնենք: Այս պահին միանշանակ է միայն այն հանգամանքը, որ հայ սպառողը եւս արժանի է որակյալ եւ քիչ թե շատ մատչելի ապրանքների ձեռքբերմանը:


 


Գոհար Սիմոնյան


 


  
