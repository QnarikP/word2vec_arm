
«Սևան-Հրազդան Կասկադ» ՓԲԸ-ն (պատկանում է «ՌուսՀիդրոյին») 2014 թվականի առաջին եռամսյամում գրեթե կիսով չափ կրճատել է էլեկտրաէներգիայի արտադրությունը՝ մինչև 44.373 մլն կՎտ/ժամ՝ նախորդ տարվա նույն ժամանակահատվածի 83.773 մլն կՎտ/ժամի փոխարեն: Այս մասին է նշվում «Միջազգային էներգետիկ կորպորացիայի» (ՄԷԿ) պաշտոնական կայքում, որը շահագործում է կասկադը:


Հունվար և փետրվար ամիսներին ընկերությունն արտադրել է մոտ 11-ական մլն., իսկ մարտին` մոտ 22 մլն կՎտ/ժամ էլեկտրաէներգիա: Ինչպես ԱրմԻնֆո գործակալության թղթակցին տեղեկացրել են ընկերությունում, անկումը հիմնականում կապված է եղել ջրի սակավությամբ, մասնավորապես, Հրազդան գետի ցածր ջրառատությամբ: Աննշան կրճատում է պայմանավորված եղել նաև Երևանի ՀԷԿ-ի արդիականացման հետ, որը գտնվում է կասկադի կազմում:


Կասկադի սահմանված հզորությունը կազմում է 561 ՄՎտ, իսկ արտադրա-տեխնոլոգիական ներուժը` 500 մլն կՎտ/ժամ, ինչը կազմում է Հայաստանի ներքին տարեկան սպառման 10%-ը:
