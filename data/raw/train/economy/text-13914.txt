
Մինչև հուլիսի 10-ը կթանկանան գազը և էլեկտրաէներգիան: Ինչպես Ազգային ժողովում հայտարարեl է Հանրային ծառայությունները կարգավորող հանձնաժողովի նախագահ Ռոբերտ Նազարյանը, քաղաքացիների համար մեկ խորանարդ մետր գազը ներկայիս 132 դրամի (մոտ 0.32 դոլար) փոխարեն կարժենա 156 դրամ: Գազի գնի բարձրացման պատճառով 8 դրամով կթանկանա նաև մեկ կիլովատտ/ժամ էլեկտրաէներգիան:


Կառավարության վստահեցումներով` սոցիալապես անապահով խավերի համար լրացուցիչ փոխհատուցումներ կսահմանվեն:


«Հուլիսի 7-ից 10-ի արանքում, ֆիզիկապես որովհետև չենք հասցնի, որովհետև այդտեղ պրոցեդուրաներ կան` պետք է պահպանենք, հուլիսի 1-ին չենք հասցնում», -  խորհրդարանում կայացած լսումների ժամանակ թանկացման ակնկալվող ժամկետի վերաբերյալ ասաց Հանրային ծառայությունները կարգավորող հանձնաժողովի նախագահ Ռոբերտ Նազարյանը:


Ըստ «Ազատություն» ռ/կ-ի, այս լսումների ընթացքում նա սենսացիոն բացահայտում արեց. պարզվեց` գազի սակագինը ռուսական կողմը դեռ ապրիլի 1-ից է բարձրացրել, սակայն կառավարությունը այդ փաստը հանրությանը չի ներկայացրել, Հայ ազգային կոնգրեսի պատգամավոր Նիկոլ Փաշինյանի բնորոշմամբ` թաքցրել է նախընտրական շրջանը հաղթահարելու համար:


«180 ԱՄՆ դոլարի փոխարեն սույն թվականի ապրիլի 1-ից գործում է 270 ԱՄՆ դոլար գինը [Ռուսաստանից գնվող հազար խորանարդ մետր գազի դիմաց]», - ասաց Նազարյանը:


«Հայաստանի Հանրապետության իշխանությունները Հայաստանի ժողովրդից թաքցրել են իրականությունը, և հիմա, ըստ էության, ժողովուրդը ստիպված է լինելու վճարել, այսպես ասած, խորհրդարանական ընտրություններում, նախագահական ընտրություններում և քաղաքապետի ընտրություններում իր կատարած չակերտավոր ընտրության համար», - հայտարարեց Փաշինյանը` շարունակելով. - «Սա ուղղակի անթույլատրելի է, և իսկապես մեր իշխանության բնույթը ցույց է տալիս, թե ինչպես կարելի է մարդիկ ստրատեգիական նշանակության ինֆորմացիան թաքցնեն»:


Եվ պարզ չէ` մինչև նոր սակագնի հաստատումը ով է վճարել և դեռ վճարելու ավելի թանկ մատակարարվող գազի դիմաց:


«Կարող եք մեզ արհամարհել, ոչինչ չներկայացնել, բայց մեզ չեք կարող ֆռռացնել», - երեկվա քննարկումների ժամանակ Հանրային ծառայությունները կարգավորող հանձնաժողովի նախագահին ասաց գազի նոր սակագնի իր տարբերակը հաշվարկած նախկին վարչապետ Հրանտ Բագրատյանը:


Բագրատյանը շարունակեց. - «Դուք մեզ ասում եք` գազի գինը հաստատել եմ 156 դրամ: Ոչ, բարեկամս, դու հաստատել ես 156` գումարած 37 դրամ, որ Կառավարությունը սուբսիդիա է տալիս: Գազի գինը իմ վրա նստում է 193 դրամ»:


Այստեղ Նազարյանը նրան ընդհատեց` հորդորելով հանգիստ խոսել: Բագրատյանը հորդորը հետ վերահասցեագրեց ու շարունակեց. - «Իրական գազի գները հետևյալն են. 463.9 դոլար է նստում հանրապետության մեկ բնակչին գազ մատակարարելը: Այստեղ մի պադվոխա (խարդախ հնարք – խմբ.) կա, որովհետև պետք էր սուբսիդավորել բնակչին, որ գնի այդ գազը, այլ ոչ թե մատակարարին, որ վաճառի այդ գազը»:


Ազգային ժողովի Դաշնակցություն խմբակցության քարտուղար Աղվան Վարդանյանը փորձեց ռուսական կողմի հետ գազի գնի շուրջ բանակցող էներգետիկայի նախարար Արմեն Մովսիսյանից պարզել, թե գազի գնի խոստացված 30 տոկոս սուբսիդավորումը Հայաստանը ի՞նչ միջոցներով է իրականացնելու` պետական բյուջեի՞ց, ա՞յլ աղբյուրներից, թե՞ վարկ է վերցնելու: Այդ սուբսիդավորումը, հիշեցնենք, կկատարվի սահմանին:


Էներգետիկայի նախարարն ասաց` քանի որ բանակցությունները ռուսական կողմի հետ շարունակվում են, չի կարող աղբյուրները բացահայտել:


Բայց Ազգային ժողովի հանրապետական նախագահ Հովիկ Աբրահամյանը հայտարարեց, որ սուբսիդավորումը պետական բյուջեի միջոցներով չի իրականացվելու:


Իշխանությունը չի թաքցնում, որ գազի գնի բարձրացումը կհանգեցնի այլ թանկացումների: Ռոբերտ Նազարյանը, օրինակ, հաշվարկել է, որ մոտ 11 դրամով կարող է բարձրանալ նաև հեղուկ գազի գինը, որով, հիշեցնենք, աշխատում է երթուղային տրանսպորտի հիմնական մասը:


Էներգետիկայի նախարար Արմեն Մովսիսյանը ևս մեկ անգամ ասաց, որ ռուսական գազի այլընտրանքը ավելի թանկ իրանականն է, բայց ցանկացած պահի կարող ենք Իրանից գազ գնել, գազատարի տրամաչափը բավարար է Հայաստանի համար. - «Իրանական գազատարը միշտ աշխատունակ վիճակում է»:
