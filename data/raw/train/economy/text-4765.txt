
Կառավարությունն այսօր բացասական եզրակացություն տվեց «Հայ ազգային կոնգրես» խորհրդարանական խմբակցության պատգամավոր Հրանտ Բագրատյանի ներկայացրած «Կուտակային կենսաթոշակների մասին» Հայաստանի Հանրապետության օրենքում փոփոխություններ կատարելու մասին» Հայաստանի Հանրապետության օրենքի նախագծին:


Հատկանշական է, որ կառավարության կայքում տեղադրված որոշման նախագծում նշված էր, որ որոշվել է հավանություն տալ նախագծին և այն սահմանված կարգով ներկայացնել Հայաստանի Հանրապետության Ազգային ժողով, սակայն ֆինանսների նախարար Վաչե Գաբրիլյանն այսօր հայտարարեց, թե որոշումը փոխվել է:


«Նախնական կարծիքը, որը դրվել էր շրջանառության, հավանություն տալն էր, սակայն առաջնորդվելով այս ոլորտի կարգավորիչ Կենտրոնական բանկի կարծիքով՝ առաջարկում ենք մերժել տրամաբանությունը, քանի որ որոշակի խնդիրներ են առաջացել հասկացությունների մեջ: Մասնավորապես, պարոն Բագրատյանի հիմնական մտահոգությունն այն է, որ աշխատավորական կոլեկտիվները և կազմակերպությունները, ձեռնարկությունները կարողանան նմանատիպ ֆոնդեր ստեղծել, և որպեսզի մուտքը ազատ լինի: Այստեղ պետք է տարբերակել կենսաթոշակային սխեմա, կենսաթոշակային ֆոնդ և կառավարիչ խնդիրները: Եթե ինչ-որ մեկը ցանկանում է ստեղծել կամավոր կենսաթոշակային ֆոնդ, ապա նա կարող է դա անել նաև 10 միլիոն դրամով, 20 միլիոն դրամով, այսինքն՝ փոքր ֆոնդերի ստեղծման տեսակետից օրենսդրական սահմանափակում չկա»,- ասաց Վաչե Գաբրիլեյանը:


Բագրատյանն առաջարկում էր պարտադիր կենսաթոշակային ֆոնդերի կառավարիչների համար կանոնադրական կապիտալի նվազագույն չափերը նվազեցնել, մասնավորապես՝ պարտադիրի համար՝ 500 միլիոն դրամի, իսկ կամավորի համար՝ 200 միլիոն դրամ, համապատասխանորեն՝ 100 և 50 միլիոն դրամի:


Այսօր կառավարությունը բացասական եզրակացություն էր տվել Հրանտ Բագրատյանի ներկայացրած մեկ այլ նախագծի ևս:
