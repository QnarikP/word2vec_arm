
Տնտեսական մրցակցության պաշտպանության պետական հանձնաժողովը 20 մլն դրամով տուգանել է «Հայաստանի էլեկտրական ցանցեր» ընկերությանը, որի կամայական գործողությունների արդյունքում Ծիծեռնակաբերդի խճուղի 1/3 շենքի բնակիչները զրկվել են էլեկտրամատակարարումից և կոմունալ հարմարություններից։ ՏՄՊՊՀ նիստի ժամանակ հանձնաժողովի վերլուծության վաչության մասնագետ Դավիթ Փինաչյանը ներկայացրեց գործի էությունը՝ նշելով, որ վերոնշյալ հասցեում գտնվող նորակառույց շենքի շինարարական աշխատանքներն ամբողջությամբ ավարտվել են դեռևս չորս տարի առաջ, և շենքը հանձնվել է շահագործման, սակայն էլեկտրաէներգիա չունենալու պատճառով չեն կարողանում բնակություն հաստատել իրենց սեփական բնակարաններում։ «Բնակիչները դիմել են «Հայաստանի էլեկտրական ցանցեր» ընկերությանը, սակայն ընկերության կողմից խնդրի լուծման ուղղությամբ կոնկրետ քայլեր չեն ձեռնարկվել։ Բնակիչները չունեն այլընտրանքային տարբերակ, քանի որ էներգամատակարարման ոլորտում միակ ընկերությունը հանդիսանում է ՀԷՑ-ը։ Հետևաբար, հանձնաժողովի դիտարկմամբ, վերջինս իրավասու չէ կամայական սկզբունքներով որոշելու բնակիչներին էլեկտրաէներգիա տրամադրելու կամ չտրամադրելու հարցը»,- Փինաչյանի խոսքերն է մեջբերում «Արմենպրես» գործակալությունը։ Նա հավելեց, որ հանձնաժողովի պահանջով «ՀԷՑ»-ը ներկայացրել է պարզաբանումներ խնդրի վերաբերյալ՝ նշելով, որ իրենք պայմանագիր կարող են կնքել ոչ թե բնակիչների, այլ շենքի կառուցապատողի՝ «Միլլար» ՍՊԸ-ի հետ։ «Ըստ ՀԷՑ-ի՝ վերջինիս հետ արդեն կնքվել է պայմանագիր, սակայն ՍՊԸ-ի կողմից որոշակի պարտավորությունների չկատարման պատճառով՝ գործն ավարտին չի հասել։ Մասնավորապես՝ ՀԷՑ-ի գրավոր պարզաբանման մեջ նշված է, որ կառուցապատողն իրենց հանդեպ ունի չկատարված ֆինանսական պարտավորություններ»,-ասաց Փինաչյանը։


Հանձնաժողովը ընկերությանը հանձնարարել է յոթնօրյա ժամկետում բնակիչների հետ կնքել էներգամատակարարման պայմանագրեր և նրանց ապահովել էներգամատակարարմամբ։ 


Նշենք, որ արդեն երկար ժամանակ է լուրեր են շրջանառվում, որ ՀԷՑ-ի ֆինանսական վիճակը այնքան էլ լավ չէ, և որ ընկերությունը գնում է սնանկացման: Խոսակցություններ կան նաև, որ մոտակա ժամանակներս ՀԷՑ-ը մտադիր է դիմել ՀԾԿՀ՝ էլէներգիայի սակագինը բարձրացնելու նպատակով: 
