
ՀՀ կառավարության այս տարվա  հուլիսի 4-ի 777 -Ն որոշմամբ 416 մլն 769 հազար դրամ է հատկացրել «Ա/Ճ Մ-2 Երեւան-Երասխ-Գորիս-Մեղրի-Իրանի Իսլամական հանրապետության սահման կմ 177+000-կմ 217+000 առանձին հատվածների հիմնանորոգման» աշխատանքների համար:  Այս մասին գրում է «Հետքը» և ներկայացնում փաստեր:


Կառավարությունը որոշել է, որ հիշյալ ճանապարհահատվածի վերանորոգման աշխատանքները պետք է իրականացվի «Գնումների մասին» ՀՀ օրենքով` բանակցային ընթացակարգով, առանց գնումների հայտարարությունը նախապես հրապարակելու միջոցով:


Օգոստոսի 14-ին տրանսպորտի եւ կապի նախարարությունը պետության կարիքների համար կապալային աշխատանքների կատարման պետական գնման պայմանագիր է կնքել «Սիսիանի ԲՈՒԱՏ» ՍՊԸ-ի հետ` 409 մլն 221 հազար դրամ արժեքով: Աշխատանքները պետք է ավարտվեն այս տարվա հոկտեմբերի 12-ին:


Նշենք, որ «Սիսիանի ԲՈՒԱՏ» ՍՊԸ-ն 100 տոկոսով պատկանում է ԱԺ փոխնախագահ, ՀՀԿ անդամ Հերմինե Նաղդալյանին:


Մրցույթներ չհայտարարելով` պետության կարիքների համար պետական գնման պայմանագրերի կնքման նպատակը մեկն է՝ թույլ չտալ «անցանկալի» ընկերությունների մուտքը շուկա, ինչն էլ ենթադրում է խոշոր կապիտալի բեւեռացում իշխանությունների մերձավոր շրջապատի ձեռքում:


ԱԺ փոխնախագահին նեղ շրջապատում ասում են «բիզնես լեդի»: Նա խորհրդարանի ամենահարուստ կին պատգամավորն է: Թեեւ Հերմինե Նաղդալյանը հաճախ է հայտնվել սկանդալային պատմությունների մեջ, եւ դրա մասին մամուլը բարձրաձայնել է, սակայն իշխանությունները, այս դեպքում` կառավարությունը, չի խուսափում պետական բյուջեի հաշվին մի քանի զրոներով  ԱԺ փոխնախագահի հարստությունն ավելացնելուց:


Հերմինե Նաղդալյանը բաժնետոմսեր ու այլ ներդրումներ ունի նաեւ «Սիսիան Շիկ», «Բեգմիք», «Նազենիկ» ՍՊԸ-ներում: Իսկ 2012թ. 13 մլն դրամով օտարել է իրեն պատկանող «Ալնարս» ՍՊԸ-ն:


Հերմինե Նաղդալյանի ամուսինը` Դավիթ Բեգլարյանը, ըստ գույքի ու եկամուտների հայտարարագրի, 2011թ. հանձնված կամ վերադարձված փոխառություններից ստացել է 288 մլն դրամ եւ 850 հազար դոլար: Դ. Բեգլարյանի դրամական միջոցները 2011թ. վերջին կազմել են 15 մլն, իսկ աշխատավարձից ստացած եկամուտները` 3 մլն 661 հազար դրամ:
