
Պրեմիեր լիգայի ընթացիկ առաջնության հերթական տուրի խաղային երկրորդ օրը տեղի է ունենալու վեց հանդիպում, որոնցից ամենադիտարժանը «Արսենալ»-«Տոտենհեմ» հանդիպումն է: 


Հյուսիսային Լոնդոնի դերբին մնում է համաշխարհային ֆուտբոլի ամենասկզբունքային հակամարտություններից մեկը:  Երկար տարիներ «խցաները» համարվում էին այս հանդիպման աուդսայդերներ, ովքեր ներքևից էին նայում անհաշտ հակառակորդի հաջողություններին: Սակայն վերջիներին տարիներին ամեն ինչ հիմնավորապես փոխվեց:  Վերջին  2 մրցաշրջանը «զինագործները» ավարտեցին «Տոտենհեմից բավական հետ ընկած շարքերում՝ միևնույն ժամանակ ԱՊԼ 8 հանդիպումներից կարողացան միայն 1-ում հաղթել:  Այսօր էլ ընթացիկ հանդիպումից առաջ «Արսենալը» տեղ է զբաղեցրել  սկզբունքային հակառակորդի մեջքի հետևում: Իհարկե, թիմերի միջև միավորների տարբերությունը կազմում է ընդամենը 3 միավոր և այս հանգամանքը լրացուցիչ թեժություն կհաղորդի հանդիպման:





Ինչևէ, արդեն «Արսենալը» կարևոր հանդիպում է անցկացնելու սկզբունքային մրցակից «Տոտենհեմի» հետ: Ենթադրվում էր, որ Կիևում Էմերին անիմաստ ռիսկի չի դիմի և կխնայի հիմնական կազմի մի շարք ֆուտբոլիստների: Խաղալով ոչ մարտական կազմով՝ Էմերին հանգստանալու հնարավորություն տվեց հիմնական դարպասապահ Լենոյին, պաշտպաններ Մուստաֆիին, Բելերինին, Կոլաշինացին, կիսապաշտպաններ Ջակային, Մխիթարյանին, Իվոբիին, Տորեյրային և վերջապես հարձակման առաջատարներ Օբամեյանգին և Լակազետին:





Ի տարբերություն Էմերիի՝ «Տոտենհեմի» գլխավոր մարզիչ Պոչետինոն լոնդոնյան դերբիից առաջ առաջատարներին խնայելու հնարավորություն չուներ: Չեմպիոնների լիգայի խաղարկության 5-րդ տուրում «Տոտենհեմը» սկզբունքային խաղում սեփական հարկի տակ 1:0 հաշվով առավելության էր հասել Միլանի «Ինտերի» նկատմամբ: Նույնիսկ ոչ-ոքի խաղալու դեպքում «Տոտենհեմը» վերջին տուրից առաջ կկորցներ հնարավորությունը ակումբային ամենահեղինակավոր մրցաշարի փլեյ-օֆում հայտնվելու: Հետևաբար Պոչետինոն օգտագործեց ողջ արսենալը: Ավելին, հանդիպումն ընթացով բավական լարված, և «Տոտենհեմին» միայն խաղավարտից 10 րոպե առաջ հաջողվեց խփել հաղթական գնդակը: Այս առումով Էմերիի թիմը որոշակի առավելություն կարող է ունենալ «Տոտենհեմի» նկատմամբ:





«Ուրախ եմ, որ «Վորսկլայի» դեմ մրցավեճում խնդիրներ չունեցանք: Նույնիսկ թույլ կազմով մենք զգալի առավելություն ունեինք և առաջին կեսում երեք գնդակ խփեցինք: Հիմա արդեն մտածում ենք «Տոտենհեմի» հետ հանդիպման մասին: Կարծում եմ՝ պարզ է, որ մեծ խաղ է լինելու, որը անչափ կարևոր է նաև մրցաշարային առումով: Մրցակիցը 3 միավոր ավելի ունի, սակայն մենք հնարավորություն ունենք հավասարվելու: Ես Մաուրիսիո Պոչետինոյի հետ լավ հարաբերությունների մեջ եմ, և որևէ լարվածություն չկա: Նա հիանալի մասնագետ է, և նրա ֆուտբոլային փիլիսոփայությունը ինձ դուր է գալիս: Երբեմն հանդիպել ենք Իսպանիայում և փոխանակվել մասնագիտական մտքերով: Նրանք լավ թիմ ունեն, որը կազմակերպված խաղ է ցուցադրում: Մրցաշարի ընթացքում «Տոտենհեմը» նկատելի աճ է գրանցել և հիմա լուրջ հավակնություններ ունի Պրեմիեր լիգայում: «Ինտերի» հետ մրցավեճն ապացուցեց, որ մեր առաջիկա մրցակիցը կարող է հաջողությունների հասնել Չեմպիոնների լիգայի խաղարկությունում: Ու թեև մրցակիցը զորեղ է, մենք պայքարելու ենք երեք միավորի համար: Խաղալու ենք «Էմիրեյթսում», և ակնկալում եմ, որ երկրպագուները խելահեղ մթնոլորտ կստեղծեն և ֆուտբոլիստներին կմղեն պայքարի: Մենք խաղալու ենք մեր ֆուտբոլը, և հուսով եմ՝ չենք հիասթափեցնի երկրպագուներին: «Արսենալը» վերելքի փուլում է, և մենք պատրաստ ենք հաղթել հզոր մրցակիցներին»,- «Վորսկլայի» հետ հանդիպումից հետո ասել է Էմերին:





Հիշեցնենք, որ 13-րդ տուրի կենտրոնական խաղում «Տոտենհեմը» հաղթել էր «Չելսիին» և 30 միավորով հանգրվանել 3-րդ հորիզոնականում: 4-րդ տեղում գտնվող «Չելսին» ունի 28 միավոր և ընդամենը մեկ միավորով է գերազանցում լավագույն հնգյակը եզրափակող «Արսենալին»:


 
