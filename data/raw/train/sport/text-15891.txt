
Հենրիխ Մխիթարյանը երեք տարվա պայմանագիր կստորագրի Դորտմունդի «Բորուսիայի» հետ՝ մեկ տարի երկարաձգելու հնարավորությամբ (3+1): Պայմանագրի արժեքը կազմում է 27.5 միլիոն եվրո:


Ինչպես այսօր ավելի վաղ հայտնել էր Գերմանական Kicker հանդեսը, Դոնեցկի «Շախտյորի» և Դորտմունդի «Բորուսիայի» միջև պայմանավորվածություն է ձեռք բերվել Հայաստանի հավաքականի ֆուտբոլիստ Հենրիխ Մխիթարյանի տրանսֆերի շուրջ: 


Համաձայնությունը ձեռք է բերվել այսօր՝ ուրբաթ օրը, Դոնեցկում կայացած հանդիպման ժամանակ, որին մասնակցել են «Բորուսիայի» գլխավոր տնօրեն Հանս-Յոախիմ Վացկեն և մարզական տնօրեն Միխայել Զորկը:


Մխիթարյանը կլինի «Բորուսիայի» երրորդ ձեռքբերումը Սոկրատիսից (Վերդեր) Օբամեյանգից (Սենթ Էթյեն) հետո:


Արդեն տեղեկություններ կան, որ մեր ֆուտբոլիստը կրկին հանդես է գալու 22 համարի մարզաշապիկով:Wikipedia-ի ռուսալեզու տարբերակում Հենոյի անունը արդեն առկա է գերմանական ակումբի էջում:


Պետք է նաև նշել, որ «Բորուսիայի» պաշտոնական կայքում առայժմ ոչ մի տեղեկատվություն չկա մեր ֆուտբոլիստի ձեռքբերման մասին: Սակայն BBC-ն և գերմանական առաջատար սպորտային լրատվամիջոցը՝ Kicker-ը արդեն հայտնել են, որ Հենրիխ Մխիթարյանը տեղափոխվում է գերմանական ակումբ:


Իսկ NEWS.am-ին հայտնի է դարձել, որ Հենրիխ Մխիթարյանը հուլիսի 8-ին կմենկի Գերմանիա:
