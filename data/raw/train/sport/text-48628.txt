
Այսօր` սեպտեմբերի 8-ին Լաս Վեգասում ընթացող ըմբշամարտի աշխարհի առաջնությանը կայացել է հունահռոմեական ըմբշամարտի 98 կգ քաշային կարգի եզրափակիչը:


Չեմպիոնական գոտեմարտում Արթուր Ալեքսանյանը 3:0 հաշվով հաղթեց իրանցի Ղասեմ Ռեզաեին և երկրորդ տարին անընդմեջ նվաճեց ոսկե մեդալը:


Լաս Վեգասում մեկնարկած աշխարհի առաջնության 98 կգ քաշային կարգի եզրափակիչում գյումրեցի ըմբիշը 3:0 հաշվով հաղթեց 2012թ. Լոնդոնի Օլիմպիական խաղերի չեմպիոն իրանցի Ղասեմ Ռեզաիին, որին պարտության էր մատնել նաեւ նախորդ տարի:


Առաջին մրցափուլում Արթուրը հաղթեց 2:0 հաշվով: Իրանցի ըմբիշին նստեցրին պարտեր, իսկ Ալեքսանյանը կատարեց 2 միավորանոց հնարք: Երկրորդ մրցափուլի սկզբնամասում արդեն հայ ըմբիշը հայտնվեց պարտերում, բայց Ռեզաին չկարողացավ կատարել հնարք: Վերջնամասում Արթուր Ալեքսանյանը նաեւ մեկ անգամ գորգից դուրս հրեց մրցակցին եւ, հաղթելով 3:0 հաշվով, պաշտպանեց աշխարհի չեմպիոնի տիտղոսը: Ընդ որում՝ հայ ըմբիշն անցկացրած 5 գոտեմարտերում ընդամենը մեկ միավոր տվեց մրցակիցներին:


News.am-ը հիշեցում է, որ Արթուր Ալեքսանյանը պայքարը սկսել էր 1/16 եզրափակիչից՝ չեմպիոնական ճանապարհին հաղթելով ճապոնացի Յասուիրո Յանուիրային (8:0), նորվեգացի Մարտին Նիլսենին (4:0), ուկրաինացի Դմիտրի Տիմչենկոյին (10:1), իսկ կիսաեզրափակիչում ուժեղ էր գտնվել ռումինացի Ալեքսուս Չիուրարիուից (9:0):


Աշխարհի առաջնության առաջին օրը պայքարի մեջ էին մտել նաեւ 66 կգ քաշային Միհրան Հարությունյանը եւ 75 կգ քաշային կարգում աշխարհի չեմպիոն Արսեն Ջուլֆալակյանը, որոնք պարտվեցին բրոնզե մեդալի համար գոտեմարտերում:


Օլիմպիական փոխչեմպիոն Ջուլֆալակյանը որակավորման փուլում հանդիպեց իր գլխավոր մրցակցին՝ ռուս Ռոման Վլասովին, որին պարտվել էր Լոնդոնի 2012թ. Օլիմպիական խաղերի եզրափակիչում: Ռուս ըմբիշը հաղթեց 6:0 հաշվով, իսկ հետո նաեւ դուրս եկավ եզրափակիչ, ինչի շնորհիվ Արսեն Ջուլֆալակյանը հնարավորություն ստացավ պայքարել բրոնզե մեդալի համար: Սփոփիչ գոտեմարտերում նա հաղթեց չեխ Պետր Նովակին (8:0) եւ հունգարացի Պետեր Բաչշիին (7:4), սակայն երրորդ փուլում 2:5 հաշվով պարտվեց ղազախ Դոսժան Կարտիկովին՝ մնալով առանց մեդալի: Ռոման Վլասովը եզրափակիչում 6:0 հաշվով հաղթեց դանիացի Մարկ Մլադսենին եւ նվաճեց աշխարհի չեմպիոնի տոտղոսը, որը չկարողացավ պաշտպանել Արսեն Ջուլֆալակյանը:


Միհրան Հարությունյանը, հաղթելով հոնդուրասցի Ջեֆրին Բենիտոյին (9:0), հույն Մատիաս Վլադիմիրոսին (9:0) եւ հունգարացի Տամաշ Լորինչին (4:1), դուրս էր եկել կիսաեզրափակիչ, որտեղ մրցավարական կողմնակալության պատճառով հավասար միավորների պայմաններում պարտվել էր կորեացի Հանսու Ռուին (4:4): Բաքվում կայացած Եվրոպական խաղերի փոխչեմպիոնը դրանից հետո գոտեմարտեց բրոնզե մեդալի համար եւ 2:6 հաշվով պարտվեց ռուս Արտյոմ Սուրկովին, որն այս տարի նրան հաղթել էր նաեւ Եվրոպական խաղերի եզրափակիչում: Հարությունյանին հաղթած կորեացին եզրափակիչում 1:4 հաշվով պարտվեց գերմանացի Ֆրանկ Ստաեբլերին:


Արթուր Ալեքսանյանն ու Միհրան Հարությունյանն ապահովել են 2016թ. Ռիոյի Օլիմպիական խաղերի ուղեգրեր:


Հունահռոմեական ոճի ըմբշամարտի Հայաստանի հավաքականի կազմում ԱՄՆ-ում հանդես են գալու նաեւ Ռոման Ամոյանը (59 կգ), Վարշամ Բորանյանը (71 կգ), Էդուարդ Սարգսյանը (80 կգ), Մաքսիմ Մանուկյանը (85 կգ) եւ Էդգար Խաչատրյանը (125 կգ):



