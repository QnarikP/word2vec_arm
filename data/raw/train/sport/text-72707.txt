
«Մանչեսթեր Յունայթեդի» գլխավոր մարզիչի պաշտոնից հեռացված Ժոզե Մոուրինյոն չի ցանկացել աշխատել ակումբի լեգենդար ֆուտբոլիստ Ռայան Գիգզի հետ, որը մինչեւ իր գալն աշխատում էր թիմի մարզչական շտաբում:


The Times-ի համաձայն՝ պորտուգալացի մասնագետը նման որոշում է կայացրել, քանի որ ուելսցի նախկին ֆուտբոլիստը երկար տարիներ սիրավեպ էր ունեցել եղբոր կնոջ հետ: Գիգզի փոխարեն Մոուրինյոյի գլխավոր օգնական էր նշանակվել Ռուի Ֆարիան:


Հիշեցնենք, որ 55-ամյա Մոուրինյոն անգլիական ակումբը գլխավորում էր 2016 թվականից: Այդ ընթացքում «Մանչեսթեր Յունայթեդը» նվաճել է Անգլիայի Սուպերգավաթը, Անգլիական լիգայի գավաթը եւ Եվրոպայի լիգայի հաղթողի կոչումը: Պորտուգալացի մասնագետի պայմանագիրը նախատեսված էր մինչեւ 2020 թվականի հուլիսը:


Մինչեւ այս մրցաշրջանի ավարտը «Մանչեսթեր Յունայթեդի» գլխավոր մարզիչի պաշտոնակատար է նշանակվել է նորվեգացի մասնագետ Ուլե-Գունար Սուլշերը, որը մանչեսթերյան ակումբում խաղացել է 1996-2007-ը:
