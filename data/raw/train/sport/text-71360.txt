
Լևոն Արոնյանն ու Հրանտ Մելքումյանը Հայաստանը կներկայացնեն Մեն կղզու մայրաքաղաք Դուգլասում վաղը մեկնարկելիք շախմատի «Isle of Man Internationale» մրցաշարում, որը բավական ուժեղ կազմ է հավաքել:


Լևոն Արոնյանը Մաքսիմ Վաշիե-Լագրավի և Անիշ Գիրիի հետ ՖԻԴԵ-ի անհատական վարկանիշով (2780) գլխավորում է մրցաշարի 167 մասնակիցների ցանկը, որոնցից 92-ը գրոսմայստերներ են: Նրանց հաջորդում են Վլադիմիր Կրամնիկը (2779), Ուեսլի Սոն (2776), Վիշվանաթան Անանդը (2771), Ալեքսանդր Գրիշչուկը (2769), Հիկարու Նակամուրան (2763) և Սերգեյ Կարյակինը (2760): Հրանտ Մելքումյանը 2660 վարկանիշով 28-րդ տեղում է:


Մրցաշարի մասնակիցների թվում են ևս երկու հայ շախմատիստներ: Ամերիկահայ Սամուել Սևյանը 2634 վարկանիշով 34-րդ տեղում է, իսկ բրազիլահայ Գրիգոր-Սևակ Մխիթարյանը 2546 վարկանիշով զբաղեցնում է 55-րդ հորիզոնականը:


Մրցաշարի հաղթողը կպարգևատրվի 50 հազար ֆունտ ստեռլինգով,  2-րդ մրցանակակիրը կստանա 25 հազար, 3-րդը՝ 12,5 հազար ֆունտ ստեռլինգ: Ընդհանուր առմամբ դրամական մրցանակների կարժանանան լավագույն արդյունքի հասած 11 շախմատիստներ:


Մրցանակներ են սահմանված նաև կանանց մեջ լավագույն արդյունքի հասած 7 շախմատիստուհիների համար: Լավագույնին կտրվի 7000 ֆունտ ստեռլինգ, 2-րդ արդյունքը ցույց տված մասնակիցը կպարգևատրվի 3500 ֆունտ ստեռլինգով, 3-րդը՝ 1750 ֆունտ ստեռլինգով:
