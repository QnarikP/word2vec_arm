
Պրահայի «Էդեն Արենա» մարզադաշտում կայացավ Հայաստանի ազգային հավաքականի գլխավոր մարզիչ Վարդան Մինասյանի մամուլի ասուլիսը, որը Ֆուտբոլ365-ը ներկայացրեց live ձևաչափով:


- Ռոբերտ Արզումանյանի վնասվածքի առումով միանգամից կասեմ.  այստեղ գտնվող բոլոր քսան ֆուտբոլիստները ֆիզիկապես պատրաստ են:


- Այն, որ Հայաստանի ազգային հավաքականը հոգեբանական առումով անհավասարակշիռ թիմ է, կարող եմ ասել, որ այո, դա ճիշտ է, մենք կարող ենք պարտվել Չեխիային և հաղթել Դանիային, բայց ֆուտբոլում տարբեր մանրուքներ են կարևոր, այդ պատճառով միայն հոգեբանական խնդիր չէ:


- Չեխիայի հավաքականի վրա ճնշումն ավելի մեծ է: Իմ միակ ցանկությունը վաղը լավ խաղ ցուցադրելն ու հաղթելն է:


- Ցանկացած խաղ մեկը մյուսին նման չէ, պետք է ամեն անգամ փոխել մարտավարությունը:


- Լևոն Հայրապետյանի ու Հրայր Մկոյանի առումով նույնպես կարող եմ ասել, որ ֆիզիկապես բոլորը պատրաստ են, բայց ինչ վերաբերում է նրանց ֆունկցիոնալ վիճակին, մենք դեռ պետք է ընտրություն կատարենք:


- Արտակ Դաշյանն ու Վարդգես Սաթումյանը ընդգրկված էին հավաքականի ընդլայնված կազմում, իսկ հիմա դուրս մնացին՝ զուտ որովհետև այս անգամ այլ խաղացողների վրա ընտրությունը կանգ առավ:


- Մենք պարտության մասին չենք մտածում:


- Վերջին շրջանում մի քանի ֆուտբոլիստի՝ ղազախական առաջնություն տեղափոխվելու առումով հասկանում եմ ձեր անհանգստությունը: Բայց եթե օբյեկտիվորեն նայենք, նրանցից երկու թիմ քիչ էր մնում խաղար Չեմպիոնների ու Եվրոպայի լիգայում: Այնպես որ՝ նրանց ակումբային մակարդակը բարելավվում է, քանի որ մեծ ֆինանսներ են ներդրվում:


- Հայաստանի ու Չեխիայի խաղերի վիճակագրությունը Հայաստանի կողմը չէ: Այն լավ թիմ է, ունի իր լիդերներին, շատ գրավիչ ու գեղեցիկ ֆուտբոլ է խաղում:


- «Ով առաջինը խփի, նա կհաղթի» մի տեսակ թևավոր խոսք դարձած բառակապակցությունը ես, իհարկե, կոնկրետ դեպքերի համար եմ ասել: Բայց ընդհանուր առմամբ՝ ժամանակակից ֆուտբոլի վրա շատ մանրուքներ են ազդում, այնպես որ՝ առաջին խփած գոլը լուրջ առավելություն է տալիս:


- Օրինակ՝ Դանիայի հավաքականին խփած առաջին երկու արագ գոլերն ամբողջովին փոխեցին թիմի մարտավարությունը: Թիմը միանգամից փոխեց ողջ տակտիկան ու պարտվեց:


Հ.Գ. Հիշեցնենք, որ այսօր՝ սեպտեմբերի 6-ին, այս նույն մարզադաշտում տեղի կունենա Աշխարհի 2014 թ. առաջնության ընտրական փուլի հանդիպումը Չեխիայի եւ Հայաստանի ազգային հավաքականների միջեւ:
