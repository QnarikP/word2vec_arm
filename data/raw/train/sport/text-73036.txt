
Իսպանիայի առաջնության 20-րդ տուրում «Բարսելոնա»-ն «Կամպ Նոու»-ում հյուրընկալեց «Լեգանես»-ին:


Հատկանշական է, որ Էռնեստո Վալվերդեն մեկնարկային կազմում չէր ընդգրկել թիմի ավագ Լիոնել Մեսսիին:


Հանդիպման հաշիվը բիլիարդային հարվածով բացեց Դեմբելեն: Երկրորդ խաղակեսում պատասխան գնդակը խփեց Բրեյթուեյթը:


64-րդ րոպեին խաղադաշտ դուրս եկավ Մեսսին: Կատալոնացիները էլ ավելի ուժեղացրեցին ճնշումը. 71րդ րոպեին արգենտինացու պտտեցրած հարվածը ետ մղեց հյուրերի դարպասապահ Կուելյարը, իսկ վրա հասած Սուարեսը իր հերթական գոլը խփեց:


Չնայած «Լեգանես»-ի խաղացողների հորդորներին՝ խաղը սպասարկող մրցավարական անձնակազմը կանոնների խախտում չտեսավ այդ դրվագում և հաշվեց ուրուգվայցու խփած գնդակը:


Խաղի վերջնամասում էլ աշխատեց Ալբա-Մեսսի՝ այս մրցաշրջանի համար հանրահայտ դարձած կոմբինացիան՝ հաշիվը դարձնելով 3:1:


Այսպիսով, կապտանռնագույնները, հավաքելով 46 միավոր, շարունակում են վստահորեն գլխավորել մրցաշարային աղյուսակը, «Լեգանես»-ը ունի 22 միավոր և 14-րդն է:





«Բարսելոնա» - «Լեգանես»՝ 3:1


1:0՝ Դեմբելե (32'), 1:1՝ Բրեյթուեյթ (57'), 2:1՝ Սուարես (71'), 3:1՝ Մեսսի (90՛)
