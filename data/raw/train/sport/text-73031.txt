
Իտալիայի ֆուտբոլի ֆեդերացիայի նախագահ Գաբրիելե Գրավինան խոսել է Ա Սերիայում ռասիզմի դրսևորումներից և նշել է, թե ինչպես է իր ղեկավարած կառույցը պատրաստվում պայքարել այդ խնդրի դեմ:


«Մենք պատրաստվում ենք քննարկել խաղերը դադարեցնելու տարբերակը: Ֆեդերացիայի հաջորդ նիստի ժամանակ կզբաղվենք այդ հարցով:


Եթե խաղերի ընթացքում լինեն ռասիզմի դրսևորումներ, մարզադաշտի մեկնաբանը համապատասխան հայտարարություն կանի, խաղը ժամանակավորապես կդադարեցվի, իսկ թիմերը կմոտենան դաշտի կենտրոնական շրջանին:


Եթե ռասիզմի դրսևորումները շատ լինեն, հնչեն անթույլատրելի արտահայտություններ, թիմերը կգնան հանդերձարան: Նման դեպքերում խաղերը վերսկսելու հարցը կորոշեն տվյալ մարզադաշտի անվտանգության աշխատակիցները»,- Գաբրիելե Գրավինայի խոսքը մեջբերել է La Gazzetta dello Sport-ը:


Հիշեցնենք, որ վերջերս Իտալիայի ֆուտբոլի ֆեդերացիան պատժել էր «Ինտերին», որի երկրպագուները վիրավորել էին «Նապոլիի» պաշտպան Կալիդու Կուլիբալիին: Միլանյան թիմն առանց հանդիսականների երկու հանդիպում անցկացրեց:
