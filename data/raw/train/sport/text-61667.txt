
ՖԻԴԵ նախագահ Կիրսան Իլյումժինովն ուրախ է, որ շախմատի աշխարհի 13-րդ չեմպիոն Գարի Կասպարովը որոշել է վերադառնալ մեծ սպորտ, սակայն հիշեցրել է՝ ՖԻԴԵ-ի Էթիկայի հանձնաժողովի որոշմամբ, Կասպարովը զրկված է մրցումների մասնակցելու եւ շախմատային գործունեությամբ զբաղվելու իրավունքից մինչեւ այս տարվա հոկտեմբեր:


Հանձնաժողովը Կասպարովին մեղավոր էր ճանաչվել ՖԻԴԵ-ի նախագահական ընտրություններում կոռուպցիոն քայլերի համար: Կասպարովը կաշառել էր Սինգապուրի շախմատի ֆեդերացիայի նախագահին, որը նրան խոստացել էր Ասիայի մի քանի երկրների շախմատային ֆեդերացիաների աջակցությունը Իլյումժինովի դեմ ընտրություններում:


«Հրաշալի է, որ Կասպարովը որոշել է վերադառնալ, սակայն նա խախտում է Էթիկայի հանձնաժողովի որոշումը: Այդ մարմինն անկախ է եւ չի ենթարկվում ՖԻԴԵ նախագահին: Հավանաբար, առաջիկայում հանձնաժողովը պետք է արձագանքի Կասպարովի որոշմանը»,- Իլյումժինովի խոսքը մեջբերում է rsport-ը:


Հիշեցնենք, որ Կասպարովն ընդունել է Սենթ Լուիսի մրցաշարի կազմակերպիչների հրավերը եւ օգոստոսին կմասնակցի Grand Chess Tour-ի երրորդ փուլին, որի մասնակիցների թվում կլինի նաեւ հայկական շախմատի առաջատար Լեւոն Արոնյանը: Կասպարովը կմասնակցի օգոստոսի 14-19-ը կայանալիք արագ եւ կայծակնային խաղի մրցաշարերին: Մրցանակային հիմնադրամը 300 հազար դոլար է:
