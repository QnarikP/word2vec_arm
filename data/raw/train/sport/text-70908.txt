
Բաթումում ընթացող շախմատի համաշխարհային 43-րդ օլիմպիադայի 5-րդ տուրում ուշադրության կենտրոնում Հայաստանի և Ադրբեջանի տղամարդկանց հավաքականների սկզբունքային մրցախաղն էր: Ցավոք, հայ շախմատիստներն անհաջող խաղացին և 1,5-2,5 հաշվով զիջեցին մրցակցին՝ կրելով օլիմպիադայում առաջին պարտությունը:


Իսկ մրցախաղը հաջող էր սկսվել Հայաստանի հավաքականի համար: Առաջինն իր մրցախաղն ավարտած Հրանտ Մելքումյանը հաղթական միավոր պարգևեց իր թիմին՝ սպիտակներով 41-րդ քայլին պարտության մատնելով Արկադի Նայդիչին:


Ցավոք, դա մեր շախմատիստների միակ հաղթանակն էր: Թիմի առաջատարներ Լևոն Արոնյանն ու Գաբրիել Սարգսյանը պարտվեցին համապատասխանաբար Շահրիյար Մամեդյարովին ու Թեյմուր Ռաջաբովին, իսկ Հայկ Մարտիրոսյանը ոչ-ոքի խաղաց Ռաուֆ Մամեդովի հետ: Արոնյանն ու Սարգսյանը մրցաշարում առաջին պարտությունները կրեցին:


Այսպիսով, ընդհատվեց Հայաստանի հավաքականի 4 անընդմեջ հաղթանակների տպավորիչ շարքը: Մեր թիմը դուրս մնաց առաջատարների խմբից:
