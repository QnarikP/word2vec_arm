
Բաթումում ընթացող շախմատի համաշխարհային 43-րդ օլիմպիադայի 9-րդ տուրում Հայաստանի տղամարդկանց հավաքականը 2,5-1,5 հաշվով հաղթեց Հնդկաստանի ընտրանուն:


Մեր հավաքականի հաղթանակն ապահովեց Հայաստանի գործող չեմպիոն Հայկ Մարտիրոսյանը, ով վերջինն ավարտեց իր մրցախաղը Կրիշնան Սասիկիրանի հետ: Հայկը սպիտակներով 48-րդ քայլին իրացրեց իր առավելությունը և հաղթանակ պարգևեց մեր թիմին:


Հայկն օլիմպիադայում իր 4-րդ հաղթանակը տոնեց: Մրցաշարում անցկացրած 7 հանդիպումներում նա Հայաստանի հավաքականին 5,5 միավոր է պարգևել:


Մրցախաղի մյուս 3 պարտիաներն ավարտվեցին ոչ-ոքի: Հաշտություն կնքեցին  Լևոն Արոնյանն ու Վիշվանաթան Անանդը, Գաբրիել Սարգսյանն ու Պենտալա Հարիկրիշնան, Հրանտ Մելքումյանն ու Բաշկարան Ադհիբանը:


Այս հաղթանակից հետո Հայաստանի տղամարդկանց հավաքականը վաստակեց 15 միավոր և շարունակում է պայքարը մրցանակային տեղերի համար:
