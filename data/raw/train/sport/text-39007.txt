
Հայաստանի ըմբշամարտի ֆեդերացիայի կայքին ազատ ոճի ըմբշամարտի Հայաստանի ազգային հավաքականի գլխավոր մարզիչ Արայիկ Բաղդադյանը հայտնել է, որ գալիք մրցաշրջանի լուրջ փորձություններին ընդառաջ երեկ Հայաստանի ազգային հավաքականի կազմը համալրել է վրացի գերծանր քաշային, 24-ամյա Լևան Բերիանիձեն, ում երեկ Հայաստանի քաղաքացիություն է շնորհվել, ու նա հետայսու իրավունք է ստացել պաշտպանելու Հայաստանի մարզական պատիվը:


Բաղդադյանը պարզաբանել է վրացի գերծանր քաշային ըմբիշի Հայաստանի ֆեդերացիա տեղափոխվելու հանգամանքը.


«Գաղտինք չէ, որ ներկայում գերծանր քաշային կարգում մենք ընդամենը մեկ ըմբիշ ունենք՝ Անդրանիկ Գալստյանը: Նա այս տարի 6 մրցաշարի է մասնակցել և գոհացուցիչ արդյունքներ չի արձանագրել: Ու այդ պատճառով էլ ՝ 2015 թվականի նախաօլիմպիական տարվա համար նպատակահարմար գտանք հրավիրել վրացի երիտասարդ, սակայն արդեն բավական մեծ ճանաչում ունեցող ըմբիշին: Վրաստանը հիմա գերծանր քայաշային կարգում 5-6 հավասարազոր ըմբիշներ ունի, ու նրանց մեջ մեծ է մրցակցությունը: Լևանը 2010 թվականի երիտասարդների աշխարհի չեմպիոնն է և նույն տարվա Մոսկվայում կայացած աշխարհի առաջնության բրոնզե մեդալակիրը: Նա այս տարի Վրաստանի առաջնությունում գրավել է 3-րդ տեղը՝ զիջելով միայն երկրի չեմպիոնին: Բերիանիձեն մրցապայքարի ոլորտ կներգրավվի 2015 թվականից և, հուսով ենք, կուժեղացնի Հայաստանի ընտրանու կազմը»:


Գլխավոր մարզչի խոսքով՝ վճռորոշ է լինելու Հայաստանի առաջնությունը, քանի որ հաղթողներն են իրավունք ստանալու մասնակցելու վարկանիշային մրցաշարերին:


Բաղդադյանը հայտնել է նաև, որ հունվարի 28-ից նախատեսել են ազգային ընտրանու երկշաբաթյա ուսումնամարզական հավաք անցկացնել Ծաղկաձորում, որին ցանկություն է հայտնել մասնակցելու նաև Վրաստանի ազգային հավաքականը:


Ինչ վերաբերում է մեծահասակների Հայաստանի առաջնությանը, ապա 2015 թ ամռանը Բաքվում տեղի ունենալիք Եվրոպայի օլիմպիական 1-ին խաղերին մասնակցել-չմասնակցելու հարցի վերաբերյալ վերջնական որոշում կայացնելուց հետո ապրիլի 20-25-ի սահմաններում նախատեսվում է անցկացնել Հայաստանի առաջնությունը, որի արդյունքներով էլ կորոշվի ՀՀ ընտրանու կազմը:
