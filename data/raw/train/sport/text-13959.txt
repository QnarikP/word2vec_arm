
Երևան-Էջմիածին մայրուղուն հարակից` «Զվարթնոց» օդանավակայանի և Մուսալեռ գյուղի միջև ընկած հատվածում, կայացավ Հայաստանում «Իվանս Դիսկ Գոլֆ Քորս» ֆեդերացիայի կողմից Դիսկ Գոլֆի խաղադաշտի բացման պաշտոնական արարողությունը: Հատուկ այս սպորտաձևի  համար նախատեսված խաղադաշտի բացումը առաջինն է ոչ միայն Հայաստանում, այլ նաև տարածաշրջանում:


Միջոցառմանը ներկա գտնվողները հնարավորություն ունեցան տեղում ծանոթանալ մի խաղի, որը հանդիսանում է հանրահայտ Գոլֆ խաղի տարատեսակ: Միջոցառման ընթացքում խաղի կազմակերպիչները ներկայացրեցին խաղի էությունն ու նրա մեջ ներգրավեցին միջոցառման հյուրերին: 


Բացմանը ներկա էին Հայաստանում Դիսկ Գոլֆ խաղի և «Իվանս Դիսկ Գոլֆ Քորս» ֆեդերացիայի հիմնադիր-տնօրեն և  բարերար Կայծակ Փալանջյանը, ՀՀ Սպորտի և Երիտասարդության նախարարության և ՀՀ դեսպանատների ներկայացուցիչներ, հյուրեր արտերկրից, ինչպես նաև Դիսկ Գոլֆ խաղի պրոֆեսիոնալ խաղացողներ և խաղով հետաքրքրված հայ երիտասարդաներ:


Հանրահայտ Գոլֆ և Դիսկ Գոլֆ մարզաձևերը ունեն նույն խաղային կառուցվածքը և տալիս են խաղացողին նույն զգացողություններ: Նրանց գլխավոր տարբերությունը կայանում է միայն խաղի անհրաժեշտ սարքավորումների մեջ: Մահակների և գնդակների փոխարեն Դիսկ Գոլֆ խաղացողները նետում են հատուկ նախատեստված սկավառակներ` կախված խաղի բարդության աստիճանից: Դիսկ Գոլֆ խաղալը  շատ հեշտ է և զվարճալի: Այն աշխարհի ամենամատչելի և հասանելի սպորտաձևերից է, չունի ոչ տարիքային և ոչ էլ սեռային սահմանափակումներ;
