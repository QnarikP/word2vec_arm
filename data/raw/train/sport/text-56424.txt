
Նովի Սադում ընթացող Եվրոպայի ակումբային առաջնությունում ավարտվել են 6-րդ տուրի հանդիպումները:


Հայաստանի ուժեղագույն գրոսմայստեր Լևոն Արոնյանն այս տուրում ոչ-ոքի խաղաց Թեյմուր Ռաջաբովի հետ: Ոչ-ոքի ավարտվեց նաև Արոնյանի «Պադովա» թիմի ընդհանուր պարտիան «Օդլար Յուրդու» թիմի հետ: Այժմ տղամարդկանց առաջնության մրցաշարային աղյուսակը գլխավորում է «Ալկալոիդ» ակումբը, որն ունի 11 թիմային միավոր: Երկրորդ հորիզոնականում «Մեդնի Վսադնիկն» է, որը վաստակել է 10 թիմային միավոր: Նույնքան միավոր վաստակած Մոսկվայի թիմը ընթանում է երրորդ հորիզոնականում, իսկ «Պադովան» 9 միավորով վեցերորդն է։


Կանանց մրցաշարի 6-րդ տուրում Լիլիթ Մկրտչյանը ոչ-ոքի խաղաց Եկատերինա Կովալևսկայայի հետ, իսկ նրա ակումբը հաղթեց Մոսկվայի թիմին: Այժմ մրցաշարային աղյուսակը միանձնյա գլխավորում է Մոնտե Կառլոյի «Սերկլ դ’Եշակ» ակումբը, որն ունի 12 թիմային միավոր: Երկրորդ հորիզոնականում ընթացող «ՆՈՆԱ» ակումբը վաստակել է 9 թիմային միավոր, իսկ Լիլիթ Մկրտչյանի «Յուգրա» ակումբը վաստակած 8 թիմային միավորով ընթանում է երրորդ հորիզոնականում:


Ավելացնենք, որ անկախ վերջին տուրի արդյունքներից Մոնտե Կառլոյի «Սերկլ դ’Եշակ» ակումբը դարձել է կանանց մրցաշարի հաղթող:
