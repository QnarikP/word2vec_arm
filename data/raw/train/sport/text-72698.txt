
Պորտուգալացի մարզիչ Ժոզե Մոուրինյոն, որը դեկտեմբերի 18-ին ազատվել է անգլիական «Մանչեստեր Յունայթեդի» գլխավոր մարզչի պաշտոնից, դիմել է լրագրողներին՝ խնդրելով հարգել իր անձնական կյանքը մինչև հաջորդ նշանակում։


«Ես հենց առաջին օրվանից շատ հպարտ էի, որ կրում էի  «Մանչեսթեր Յունայթեդի» տարբերանշանը  և հավատում էի, որ ակումբի բոլոր երկրպագուները հասկանում էին դա։


Ինչպես նախորդ ակումբներում, ես աշխատում էի  հիանալի մարդկանց հետ և հավատում եմ, որ նրանցից մի քանիսն ամբողջ կյանքի ընթացքում կլինեն իմ ընկերները։  Գիտեմ, որ ձեզ հայտնի են իմ մասնագիտական սկզբունքները։ Ամեն անգամ, երբ ավարտվում է կարիերայիս հերթական գլուխը, ես մեծ հարգանք եմ ցուցաբերում ու ոչ մի մեկնաբանություն չեմ տալիս նախկին գործընկերներիս մասին: Հույս ունեմ, որ  ԶԼՄ-ները  կհարգեն իմ դիրքորոշումը և թույլ կտան ապրել նորմալ կյանքով մինչև այն պահը, երբ կորոշեմ վերադառնալ ֆուտբոլ։ Երջանիկ Սուրբ ծնունդ»,- Ժոզե Մոուրինյոյի խոսքը մեջբերել է The Independent-ը


Գազետա.ռու-ն գրում է, որ անգլիական ԶԼՄ-ների տվյալներով, Ժոզե Մոուրինյոն հնարավոր է վաղաժամ ազատման համար 15-22,5 միլիոն ֆունտ սթերլինգ փոխհատուցում ստանալ։


Ժոզե Մոուրինյոն «Մանչեսթեր Յունայթեդ»  ակումբը գլխավորել է 2016 թվականից։
