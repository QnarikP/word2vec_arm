
Թեթև քաշային կարգում UFC-ի չեմպիոն ռուսաստանցի Խաբիբ Նուրմագոմեդովն իր հաջորդ մենամարտը կանցկացնի 2018 թվականի հոկտեմբերի 6-ին` Լաս-Վեգասում կայանալիք UFC 229 մրցաշարի շրջանակում:


UFC-ի` «Instagram»-ի պաշտոնական էջը հայտնում է, որ նրա մրցակիցը կլինի UFC-ի նախկին չեմպիոն, իռլանդացի Կոնոր Մաքգրեգորը:


Այս մենամարտը կդառնա երեկոյի գլխավոր իրադարձությունը: Նուրմագոմեդովն UFC-ի չեմպիոն է դարձել 2018 թվականի ապրիլի 7-ին, երբ UFC 223 մրցաշարի շրջանակում մրցավարների միաձայն որոշմամբ հաղթել է Էլ Յակվինտային:


Ինչ վերաբերում է Մաքգրեգորին, ապա վերջինս 2016 թվականից հանդես չի գալիս օկտագոնում: 2017 թվականին նա բռնցքամարտի կանոններով մենամարտ է անցկացրել 5 քաշային կարգերում աշխարհի նախկին չեմպիոն Ֆլոյդ Մեյվեզերի հետ` զիջելով նրան տեխնիկական նոկաուտով:
