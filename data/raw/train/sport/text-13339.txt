
Առագաստանավային սպորտի օլիմպիական չեմպիոն, անգլիացի Էնդրյու Սիմփսոնը զոհվել է Կալիֆորնիայի ափի մոտ մարզման ժամանակ տեղի ունեցած ողբերգական միջադեպի արդյունքում:


Առագաստանավը, որի վրա գտնվում էր Սիմփսոնը եւ եւս 10 հոգի, շրջվել է: Բոլորը հայտնվել են ջրում, իսկ 36-ամյա բրիտանացին խճճվել է ճոպանների մեջ եւ չի կարողացել ջրի երես դուրս գալ:


Սիմփսոնին կարողացել են դուրս բերել միայն 10 րոպե անց: Նավարկության կազմակերպիչները նշել են, որ փրկարար նավակները շատ արագ են ժամանել դեպքի վայր: Երբ մարզիկին ջրի երես են դուրս բերել, բժիշկներն ամեն ինչ արել են նրա կյանքը փրկելու համար, սակայն դա արդյունք չի տվել:


Մնացած տուժածները ողջ են մնացել եւ նրանց կյանքին ոչինչ չի սպառնում:


Սիմփսոնը Օլիպիական չեմպիոն է դարձել 2008թ. Պեկինի Խաղերում, իսկ 2012թ. Լոնդոնի Օլիմպիադայում նա երկրորդ տեղն էր գրավել: 2010թ. նվաճել էր աշխարհի չեմպիոնի տիտղոսը: 



