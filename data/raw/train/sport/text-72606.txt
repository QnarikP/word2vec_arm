
Անգլիայի ընթացիկ առաջնության հերթական տուրի խաղային երկրորդ օրը տեղի ունենալիք 3 հանդիպումներից ամենադիտարժանն ու ինտրիգայինը, անկասկած, «Լիվերպուլ»-«Մանչեսթր Յունայթեդ» դիմակայությունն է:  


1990 թվականի մարտից ի վեր մինչև  այս հանդիպման պահը «Լիվերպուլը» միավորների քանակով չի ունեցել այսքան լուրջ առավելություն մանչեսթրյան թիմի հանդեպ: Միավորների տարբերությունը, ի դեպ, խելահեղ է (16): Բայց հենց այստեղ է, որ պետք է հաշվի առնել մի կարևոր հանգամանք. ԱՊԼ-ում չի ավարտվել անգամ մրցաշարի 1-ին շրջանը:


Եվ այսպես, 16 տուրից հետո մերսիսայդցիները գլխավորում են մրցաշարային աղյուսակը 42 միավորով, իսկ մանկունյանցիները 26 միավորով 6-րդ հորիզոնականում են: 5-րդ տեղում ընթացող «Արսենալից» «Յունայթեդը» հետ է մնում 8 միավորով և  թվում է՝ լավագույն քառյակում հայտնվելու հնարավորությունը միանգամայն իրատեսական է: Սակայն այստեղ խնդիրը նույնիսկ մրցաշարային աղյուսակում չէ, այլ խաղի տխուր ու վատ որակի մեջ:





Այսօր «Լիվերպուլի» և «Մանչեսթր Յունայթեդի» միջև տեղի կունենա 201-րդ հանդիպումը բոլոր մրցաշարերում, որտեղ «կարմիրները» հաղթել են 65  և պարտվել 80 անգամ:


Ֆուտբոլային մասնագետները վստահ են՝ այսօր այս տարբերություն կկրճատվի: Ալիսոնի ձեռքբերումը տվեց  ցանկալի պտուղները. պաշտպանությունում լիվերպուլցիներն այժմ ավելի վստահ տեսք ունեն: «Կարմիրները» իրենց անցկացրած վերջին 19 հանդիպումներում 1 գոլից ավելի բաց չեն թողել: Սա խելահեղ մի ցուցանիշ է, որի մասին դեռևս անցած տարի դժվար էր անգամ պատկերացնելը: Հանդիպումների այդպիսի ցուցանիշ «Լիվերպուլը» ցույց չի տվել 1970 թվականի ի վեր: Այս ամենի մեջ ամենակարևորն այն է, որ թիմը շարունակում է գոլեր խփել նույնպիսի տպավորիչ արագությամբ: ԱՊԼ-ի 16 տուրի ընթացքում 34 գոլը, անկասկած, գոհացնող արդյունք է  այնպիսի թիմի համար, որը խաղում է  բոլոր մրցաշարերում  և հայտնվել է Չեմպիոնների լիգայի ամենաբարդ խմբերից մեկում: Այս ամենին ավելացրնենք նաև «Էնֆիլդը»:





Կարծես, թե հանդիպման հաղթողի հարցը արդեն լուծված է, բայց ամեն ինչ այդքան էլ հեշտ չէ: Նախ՝ ոչինչ չորոշող «Վալենսիայի» հետ հանդիպմանը «Մանչեսթր Յունայթեդը» խաղադաշտ դուր եկավ ոչ հիմնական կազմով՝ խնայելով առաջատարներին: «Լիվերպուլը» «Նապոլի» հետ 90 րոպե անցկացրեց լարված պայքարում և քիչ էր մնում դուրս մնար մրցաշարից: Թիմը ունի նաև կորուստներ. Մատիպը վնասվածք է ստացել և վիրահատվել է, Ջո Գոմեսը նույնպես այս խաղի համար անհասանելի է և պաշտպանության կենտրոնում մնում է միայն մեկ տարբերակ՝ Դեյկ Լովրենը:





«Յունայթեդի» վերջին հանդիպումները ոչ մի կերպ չեն տպավորում  և ոչ մի դրական կարծիք չի կարելի հայտնել: Յուրաքանչյուր տուրի հետո նրանք խաղում են անընդհատ ճնշման տակ: Վալենսիայում թիմը կարող էր հանգիստ խաղալ, ցույց տալ լավ ֆուտբոլ, և ի՞նչ կատարվեց: Իհարկե, չի կարելի պնդել, որ «Լիվերպուլի» նկատմամբ ճնշում չի լինելու, սպասվում է համառ պայքար, սակայն այս ամենով հանդերձ, լիվերպուլցիների հաղթանակը ոչ մի կասկած չի հարուցում:


 


 
