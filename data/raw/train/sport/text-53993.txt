
Այսօր Երևան ժամանեց Պրոֆեսիոնալ Արմֆայթինգ Ֆեդերացիայի մարզիկ Ալբերտ Ղազարյանը, ով մայիսի 8-ին Մոսկվայի «Լուժնիկի» համալիրում կայացաց ընդհանուր մենամարտերի OFS 8 միջազգային մրցաշարըի ժամանակ 57 վայրկյանում պարտության մատնեց ադրբեջանցի մրցակից Ռուսլան Մուրթազովին: Ալբերտ Ղազարյանին և իր մարզիչ Արմֆայթինգ ֆեդերացիայի նախագահ Հայկ Ղուկասյանին օդանավակայանում դիմավորեցին դհոլ-զուռնայով ու ծափերով: Նշենք, որ մարտն սկսելուց առաջ Ալբերտ Ղազարյանը դահլիճ էր եկել Հայոց բանակի համազգեստով, բացի դա հաղթանակից անմիջապես հետո Ալբերտի գլխավերևում ծածանվեց ոչ միայն Հայաստանի, այլև Արցախի դրոշը:


Հաղթանակից հետո Արմֆայթինգ ֆեդերացիայի նախագահ Հայկ Ղուկասյանը և Ալբերտ Ղազարյանը հայտարարեցին, որ հաղթանակը նվիրում են հայ ազգին, հայ զինվորներին, ովքեր այսօր «պոստում» կանգնած մեր հողը ամուր պահում են: Լրագրողների հետ զրույցում Ալբերտ Ղազարյանը շնորհակալություն հայտնեց ներկաներին ու իր մարզչին՝ Հայկ Ղուկասյանին, քանի որ այս ամբողջը նրա կատարած աշխատանքի արդյունքն է: «Մենամարտը շատ բարդ էր, քանի որ հակառակորդս ադրբեջանցի էր: Ուզում էի շատ ուժեղ ծեծել, ուղղակի մրցավարս ձեռքիցս հազիվ տարավ: Մենք կարողացանք ապացուցել, որ հայ ազգը ուժեղ է, և կարողացանք ապացուցել, որ ադրբեջանցին էդքան չկա, որ կարողանա հաղթել հային»,- ասաց Ալբերտ Ղազարյանը: Իսկ Հայկ Ղուկասյանն ասաց, որ իրենք ընտրել էին մի մարտավարություն, որով կարողացան մրցակցին իջեցնել ներքև, (քանի որ մրցակիցը կանգնած դրությունից բավականին ուժեղ մարզիկ էր, նաև բարձրահասակ էր ու ձեռքերը երկար էին), ինչը ստացվեց: «Ես եմ հրահանգել, որ Ալբերտը ռինգ դուրս գա զինվորի հագուստով, որը այսօր սահմանին կանգնած պահում է հողը, որ զինվորներն իմանան, որ թե ռինգում և թե սահմանին ոչ մի միավոր չենք տալու հակառակորդին»,- ասաց Հայկ Ղուկասյանը:


Վերջինիս նաև ասաց, որ Ռուսաստանի ղեկավարությունը, Կառավարությունը այդ մենամարտի մասին տեղյակ էր, և մարտից ընդամենը րոպեներ առաջ արգելում էին զինվորական համազգեստով դուրս գալ, բացի դա, նրանք չգիտեին, որ իրենք Լեռնային Ղարաբաղի դրոշի տակ էին հանդես գալու և իրենք կուլիսներում նրանց բոլորին անակնկալի բերեցին: Հայկ Ղուկասյանը տեղեկացրեց, որ մրցաշարի հաղթողին հատկացված գումարով իրենք գնելու են պարագներ ու տանելու են Ղարաբաղ՝ առաջին գիծ: Մանրամասները՝ տեսանյութերում:


Լիլիթ Թադևոսյան






