
Ադրբեջանի մայրաքաղաք Բաքվում ընթացող Եվրոպական առաջին օլիմպիական խաղերում այսօր մրցապայքարի մեջ մտան թաեքվոնդո մարզաձեւի ներկայացուցիչները: Հայաստանը ներկայացնող Արման Երեմյանը (80 կգ) տոնել է առաջին հաղթանակը՝ հաջողություն գրանցելով Թուրքիան ներկայացնող մարզիկ Շարի Յունուսի նկատմամբ: Հիշեցնենք, որ այս տարվա մայիսին Նալչիկում կայացած Եվրոպայի առաջնության եզրափակիչում այս երկու մարզիկները կրկին հանդիպել էին՝ ոսկե մեդալի համար մրցապայքարում: Այն ժամանակ, սակայն, հայ մարզիկը վնասվածք ուներ և պարզապես դուրս էր եկել մարզագորգ՝ մրցավեճը «հանձնելու»: Հիշեցնենք, որ Նալչիկի մրցույթը ապրիլին էր և խաղերի կազմակերպիչները չէին ցանկանում ապրիլի 24-ին՝ Ցեղասպանության 100-ամյա տարելիցից առաջ որեւէ քաղաքական երանգ մտցնել խաղերի մեջ: Եթե Երեմյանն այն ժամանակ դուրս չգար մրցագորգ, ապա դա կարող էր դիտվել որպես քաղաքական ակցիա թուրք մարզիկի հանդեպ: Այսօր հայ մարզիկը Բաքվում փաստորեն ապացուցեց ում սպորտային կարողություններն են առավել:


Արման Երեմյանը թուրք մարզչին հաղթելուց հետո դուրս է եկել քառորդ եզրափակիչ, որտեղ հանդիպել է ռուս մարզիկ Ալբերտ Գաունին: Րոպեներ առաջ ավարտվել է նաև այս մենամարտը: Ցավոք, հայ մարզիկը 2:5 հաշվով  պարտվել է ռուս թաեքվոնդոիստին: Քանի որ ռուս մարտիկը դուրս է եկել եզրափակիչ, Արման Երեմյանը հնարավորություն է ստացել պայքարելու բրոնզե մեդալի համար: Առաջին սփոփիչ մենամարտում նա Երեւանի ժամանակով 19:45-ին կհանդիպի նորվեգացի Ռիչարդ Օրդեմանին, ում հաղթելու դեպքում բրոնզե մեդալի համար կմենամարտի պորտուգալացի Ժուլիո Ֆերեյրայի հետ:


Հիշեցնենք, որ Արման Երեմյանը Հայաստանի միակ ներկայացուցիչն է Եվրոպական խաղերի թաեքվոնդոյի մրցաշարում:
