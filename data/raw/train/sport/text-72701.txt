
Չեմպիոնների լիգայի խաղարկության 1/8 եզրափակիչ փուլի վիճակահանությունից հետո պարզ դարձավ, որ Կրիշտիանուն վերադառնալու է Մադրիդ: Դա կլինի ֆուտբոիստի առաջին այցը Մադրիդ, այն բանից հետո, ինչ նա տեղափոխվեց «Յուվենտուս»:


«Ատլետիկոի» և «Յուվենտուսի» միջև առաջին հանդիպումը կկայանա փետրվարի 19-ին Մադրիդի «Վանդա Մետրոպոլիտանո» մարզադաշտում: «Յուվենտուսը» ներկայանալու է հանդիպմանը մեկ օր շուտ, հետևաբար սպասվում է, որ Ռոնալդուի վերադարձը Մադրիդ տեղի կունենա փետրվարի 18-ին:


Վերջերս մեծ աղմուկ էր բարձրացրել Ռոնալդուի արած հայտարարությունը La gazzetta dello Sport-ին տված հարցազրույցի ժամանակ: Կրիշտիանուն ասել էր, որ «Յուվենտուսը» լավագույն թիմն է, որտեղ նա երբևէ խաղացել է: Պորտուգալացի ֆուտբոլիստը «Յուվենտուսը» անվանել է ընտանիք, որտեղ բոլորը հիանալի ընկերական հարաբերություններ ունեն, ինչը նա չի տեսել ուրիշ ոչ մի տեղ: Ռոնալդուի այս խոսքերին անմիջապես արձագանքել էր ողջ Մադրիդը, այդ թվում և պորտուգալացու լավագույն ընկերը`Մարսելոն: Բրազիլացին հայտարարել էր:


- Ռոնալդուն իրեն այստեղ վերջին շրջանում լավ չէր զգում: Նա ինձ հետ շատ էր կիսվում և մտավախություն ուներ, որ եթե նա ընդամենը մեկ ամիս գոլ չխփի, ապա «Սանտիագո Բեռնաբեուն» կսկսի սուլել իրեն, իսկ ակումբի ղեկավարությունը կսկսի նրան փոխարինող փնտրել: Հենց դա ստիպեց Կրիշտիանուին տեղափոխվել «Յուվենտուս»,- նշել էր բրազիլացին:


Վիճակարությունը ասում է, որ «Ատլետիկոն» Ռոնալդուի «ամենասիրած» թիմերից մեկն է: Ռոնալդուն ընդհանուր առմամբ «Ատլետիկոի» հետ անցկացրած հանդիպումներում խփել է 22 գոլ: Ավելի շատ պորտուգալացուց տուժել են միայն «Սևիլյան»`27 և «Խետաֆեն»`23: Բացի դրանից Ռոնալդուն մեծ դեր է խաղացել նաև Չեմպիոնների լիգայի խաղարկության այն երկու եզրափակիչ հանդիպումներում, որոնցում «Ռեալը» ուժեղ է գտնվել «Ատլետիկոյից»:
