
Լեւոն Արոնյանի տպավորիչ հաղթանակով ավարտված Grenke Chess Classic մրցաշարի վերջին տուրում հայկական շախմատի առաջատարը սեւերով մրցեց ամերիկացի Ֆաբիանո Կարուանայի հետ եւ վաստակեց կես միավոր: Արդեն նախավերջին տուրում Լեւոն Արոնյանն ապահովել էր առաջին տեղը: Հայ գրոսմայստերի վերջնական արդյունքն է 7 հնարավորից 5.5 միավոր: Երկրորդ տեղը կիսեցին Կարուանան ու աշխարհի չեմպիոն, նորվեգացի Մագնուս Կարլսենը, որոնք վաստակեցին 4-ական միավոր:


Գերմանիայում անցկացված մրցաշարում Լեւոն Արոնյանը ոչ մի պարտություն չկրեց: Նա ոչ ոքի խաղաց գերմանացի Գեորգ Մեյերի, Մագնուս Կարլսենի եւ Կարուանայի հետ, իսկ ֆրանսիացի Մաքսիմ Վաշյե-Լագրավի, գերմանացի Մատիա Բլյոբաումի, Ադրբեջանի ներկայացուցիչ Արկադի Նայդիչի եւ մրցաշարի միակ կին մասնակից, չինացի Հոու Յիֆանի հետ պարտիաներն ավարտեց հաղթանակով:


Այս հաջողության շնորհիվ Արոնյանի անձնական վարկանիշը բարձրացել է 15.3-ով եւ համաշխարհային դասակարգման ինտերակտիվ աղյուսակում նա 9-րդից բարձրացել է 6-րդ տեղ:


Grenke Chess Classic. 7-րդ տուր


Ֆաբիանո Կարուանա (2817, ԱՄՆ) - Լեւոն Արոնյան (2774, Հայաստան)՝ 0.5:0.5


Մագնուս Կարլսեն (2838, Նորվեգիա) - Մաքսիմ Վաշյե-Լագրավ (2803, Ֆրանսիա)՝ 0.5:0.5


Հոու Յիֆան (2649, Չինաստան) - Արկադի Նայդիչ (2702, Ադրբեջան)՝ 0.5:0.5


Գեորգ Մեյեր (2630, Գերմանիա) - Մատիաս Բլյոբաում (2632, Գերմանիա)՝ 0.5:0.5


Ամփոփիչ մրցաշարային դրությունը. Արոնյան՝ 5.5 միավոր, Կարուանա, Կարլսեն՝ 4-ական, Նայդիչ, Հոու Յիֆան, Վաշյե-Լագրավ՝ 3.5-ական, Բլյոբաում, Մեյեր՝ 2-ական:



