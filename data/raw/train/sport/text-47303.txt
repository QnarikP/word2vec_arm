
Գերմանիայի դրոշի ներքո հանդես եկող Արթուր Աբրահամը հերթական անգամ պաշտպանեց պրոֆեսիոնալ բռնցքամարտի սուպերմիջին քաշային կարգում WBO վարկածով աշխարհի չեմպիոնի տիտղոսը:


Գերմանիայի Հալե քաղաքում հուլիսի 18-ին կայացած մենամարտում 35-ամյա Աբրահամը նոկաուտով 6-րդ ռաունդում հաղթեց գերմանացի Ռոբերտ Շտիգլիցին, որին ռինգում հանդիպեց չորրորդ անգամ:


1-3-րդ ռաունդները նման էին իրար: Շտիգլիցն ավելի ակտիվ էր սկսում, բայց Աբրահամն աչքի էր ընկնում վստահ պաշտպանությամբ՝ ակտիվանալով վերջնամասում: Հայ բռնցքամարտիկի առավելությունն ակնհայտ էր չորրորդ ռաունդում, որում Արթուրի ուժգին հարվածներից հետո մրցավարը հաշիվ բացեց, բայց գերմանացին կարողացավ շարունակել մենամարտը: Հաջորդ ռաունդում եւս Աբրահամն ավելի լավ տեսք ուներ, իսկ 6-րդ ռաունդում Շտիգլիցը հայտնվեց ռինգի հատակին: Գերմանացին մեծ դժվարությամբ ոտքի կանգնեց, սակայն ռինգի մրցավարը դադարեցրեց մենամարտը՝ հաղթանակը շնորհելով Արթուր Աբրահամին:


Մենամարտին ներկա էր նաեւ Դորտմունդի «Բորուսիայի» եւ Հայաստանի հավաքականի կիսապաշտպան Հենրիխ Մխիթարյանը, որը մենամարտի վերջում նաեւ իջավ ռինգ եւ կանգնեց Արթուր Աբրահամի կողքին:


Հայ բռնցքամարտիկը 43-րդ հաղթանակը տարավ պրոֆեսիոնալ ռինգում, որում անցկացրեց 47-րդ մենամարտը եւ 29 անգամ հաղթեց նոկաուտով: Շտիգլիցն անցկացրեց 52-րդ մենամարտը եւ կրեց 5-րդ պարտությունը:


Հիշեցնենք, որ Աբրահամի և Շտիգլիցի միջև նախորդ 3 մենամարտերում 2 անգամ հաղթել էր հայ բռնցքամարտիկը, մեկ անգամ էլ տեխնիկական նոկաուտով առավելության էր հասել գերմանացին:






