
Արգենտինական «Ռիվեր Փլեյթի» եւ «Բոկա Խունիորսի» միջեւ Լիբերտադորեսի գավաթի խաղարկության եզրափակիչի պատասխան հանդիպումը կկայանա դեկտեմբերի 9-ին Մադրիդի «Ռեալի» տնային ստադիոն «Սանտյագո Բեռնաբեուում»:


Հարավային Ամերիկայի ֆուտբոլային կոնֆեդերացիայի (CONMEBOL) որոշման համաձայն՝ 2 թիմերի երկրպագուներն էլ կկարողանան ներկա գտնվել խաղին, հայտնում է CONMEBOL-ի մամուլի ծառայությունը:


Հիշեցնենք, որ եզրափակիչը հետաձգվել էր, քանի որ հանդիպման օրը «Ռիվեր Փլեյթի» ֆանատները հարձակվել էին «Բոկա Խունիորսի» ավտոբուսի վրա, ինչի հետեւանքով տուժել էին մի քանի ֆուտբոլիստներ: Ֆանատները քարեր էին նետել ավտոբուսի վրա, կոտրվել ապակիներ: Ֆուտբոլիստները տուժել էին նաեւ արցունքաբեր գազից: Դրանց հետո հանդիպումը հետաձգվել էր անորոշ ժամանակով։


«Բոկա Խունիորսի» ու «Ռիվեր Փլեյթի» միջեւ եզրափակիչի առաջին հանդիպումն ավարտվել է 2։2 հաշվով։ Այս թիմերն առաջին անգամ են հանդիպում Լիբերտադորեսի գավաթի խաղարկության եզրափակիչում։
