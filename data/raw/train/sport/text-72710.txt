
Գլխավոր մարզիչ Ժոզե Մոուրինյոյին հրաժեշտ տալուց հետո «Մանչեսթեր Յունայթեդը» արագացրել է մարզական տնօրենի որոնումները։


Մարզական տնօրենի պաշտոն հիմնելու գաղափարը ակումբում առաջացել էր ամռանը՝ տրանսֆերային պատուհանը ձախողելուց հետո։ Երեքշաբթի, Մոուրինյոյին աշխատանքից ազատելու նախօրեին, մամուլը հաղորդել էր, որ Կարմիր սատանաներին չի հաջողվի այնպիսի մասնագետ գտնել, որը լիովին ձեռնտու կլինի մարզչին, չնայած պորտուգալացին սկզբունքորեն դեմ չէր մարզական տնօրենի հետ աշխատելու գաղափարին։


Մոուրինյոյին հրաժեշտ տալուց հետո այդ խնդիրը վերանում է։ Ժոզեի կարծիքն այլևս ոչ մեկին հետաքրքիր չէ։ Ինչպես տեղեկացել է The Independent-ը, հիմա մարզական տնօրենի որոնումները նոր փուլ են մտել։


Պարբերականի տեղեկություններով վերջին շաբաթների ընթացքում Սատանաները հանդիպումներ են ունեցել Դոմենիկո Տետիի, Ֆաբիո Պարատիչիի և Ջուզեպե Մարոտայի հետ։ Թեկնածուի ընտրությանը մասնակցում է նույնիսկ Ալեքս Ֆերգյուսոնը։
