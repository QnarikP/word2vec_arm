
«Կարոտում ենք Միխայելին։ Նա այնտեղ է, դեռ պայքարում է»։ Ժան Տոդտի՝ «Ֆերրարիի» նախկին գլխավոր տնօրենի խոսքերն են։ Ավտոմոբիլային սպորտի միջազգային ֆեդերացիայի ներկայիս նախագահը կրկին խոսում է Միխայել Շումախերի մասին, որի հետ բազմաթիվ հաղթանակներ է տարել Մարանելլոյի թիմում անցկացրած տարիների ընթացքում։


 2013 թվականին գերմանացի պիլոտը ծանր վնասվածք ստացավ դահուկավազքի ժամանակ Շվեյցարիայում և դեռ պայքարում է ապաքինման համար։ Տոդտը նշել է, թե ինչպիսի ցավ է ապրել այն բանի համար, ինչ տեղի ունեցավ Շումիի հետ․ «Միխայելը շատ յուրահատուկ մարդ է, այդպիսին է ավտոսպորտի աշխարհի համար, այդպիսին է ինձ համար, իսկական ընկեր է և շարունակում է պայքարել»։


 Հետո մի հետաքրքիր դեպք է պատմում «Ֆերրարիի» ժամանակաշրջանից, երբ Տոդտը մարզական հատվածի պատասխանատուն էր։ «2001 թվականի մրցաշրջանը պիտի սկսվեր, և Միխայելը, չնայած աշխարհի չեմպիոն էր, ամաչելով ինձ հարցրեց՝ կարելի՞ է թեստ անցնել Ֆիորանոյում, որպեսզի համոզվեմ, որ դեռ կարող եմ մեքենան վարել։ Միշտ կասկածում էր՝ լավ պիլոտ է, թե ոչ։ Դա ցույց է տալիս նրա համեստությունը և գոռոզության իսպառ բացակայությունը»,- հիշում է Տոդտը։
