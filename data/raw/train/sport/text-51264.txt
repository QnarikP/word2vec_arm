
Ավստրալիայի Սիդնեյ քաղաքում տեղի է ունեցել Հայաստանի Հանրապետության  դրոշի ներքո հանդես եկող, երեք քաշային կարգերում աշխարհի նախկին չեմպիոն Վիկ Դարչինյանի եւ ֆիլիպինցի Կրիս Պաուլինոյի մենամարտը, որտեղ վիճարկվել է երկրորդ թեթեւագույն քաշային կարգում WBC վարկածով տարածաշրջանային չեմպիոնի գոտին:


10 ռաունդանոց մրցավեճի առաջին  իսկ ռաունդում 39-ամյա հայ բռնցքամարտիկը նոկդաունի է ենթարկել մրցակցին: Երկրորդ ռաունդում Դարչինյանի հասցրած ծանր հարվածից հետո 22-ամյա Պաուլինոն արդեն ի վիճակի չի եղել շարունակել մենամարտը, եւ հայ բռնցքամարտիկը նոկաուտով հաղթանակ է տարել:


Նշենք, որ սա պրոֆեսիոնալ ռինգում Դարչինյանի 42-րդ հաղթանակն էր եւ 32-րդ նոկաուտը:


Հիշեցնենք, որ Վիկն իր վերջին մենամարտն անցկացրել էր այս տարվա հոկտեմբերին 4-ին՝ թաիլանդցի Մոնգկոլչայ Լուկմուանգկանչի դեմ,  եւ կրկին մենամարտի երկրորդ ռաունդում նոկաուտով հաղթանակ էր տարել:
