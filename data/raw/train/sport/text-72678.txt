
Ըստ գերմանական հայտնի լրատվամիջոցների տարածած լուրերի Ալեքսանդր Չեֆերինը  և Անդրեա Անյելին ամենայն լրջությամբ քննարկել են եվրագավաթների անցկացման կարգը փոխելու հարցը: Բոլորի մոտ հարց է առաջանում որն է պատճառը, իսկ պատասխանը մեկն է` հնարավորինս ավելացնել եկամուտները: Հետաքրքիր ևս մեկ փաստ: Եվրոպական ֆուտբոլի բարձրաստիճան պաշտոնյաները պետք է մտածեն նաև Չինաստանում ապրող ֆուտբոլասերների մասին, որոնք ներկա պահին չեն քնում երեքշաբթի և չորեքշաբթի օրերին ու այդպես հոգնած վիճակում ներկայանում են աշխատանքի: Իսկ եթե Չեմպիոնների լիգայի խաղարկության խաղերը անցկացվեն շաբաթ օրերին, ապա չինացի ֆուտբոլասերներին ավելի հարմար կլինի հետևել Եվրոպայի ամենահեղինակավոր ակումբային մրցաշարին: Այստեղ առաջանում է մեկ հարց, ինչպես են նրանք պատրաստվում բոլոր հանդիպումները անցկացնել շաբաթ օրերին, իսկ որոշ հանդիպումներ տեղափոխելով կիրակի օրերի վրա` կրկին խնդիրներ ստեղծելով չինացիների համար:


Ազգային առաջնություններ


Եթե դա տեղի ունենա, ապա կտուժեն նաև ազգային առաջնությունները: Բոլորին զարմացնում է «Յուվենտուսի» նախագահ Անյելիի պահվածքը, որը կարծես երկրորդ պլան է ուղարկել նույնիսկ Իտալիայի առաջնությունը և կողմ է այն որոշմանը, ըստ որի կավելանան Չեմպիոնների լիգայի խաղարկության խմբային փուլի հանդիպումների քանակը: Հնարավոր փոփոխություններն ենթադրում են. ներկայիս 8 խմբի փոխարեն`4-ական թիմով, կլինի 4 խումբ, յուրաքանչյուրում 8 թիմ, այդ դեպքում յուրաքանչյուր թիմ խմբային փուլում կանցկացնի ոչ թե 6, այլ 14 հանդիպում: Իհարկե հիանալի կլինի ֆուտբոլասերների համար, բայց այդ դեպքում ինչպես վարվել ներքին առաջնությունների հետ: Երևի Անյելին ձանձրացել է Իտալիայի առաջնությունից և իր թիմի անդադար հաղթանակներից: Սա կատակ չէ, «Ծեր Սինյորան» հաղթում է ներքին առաջնությունում արդեն 7 մրցաշրջան անընդմեջ, իհարկե կձանձրանան: «Բոլոնիայի» կամ «Ֆիորենտինայի» հետ շաբաթվա ընթացքում հանդիպելը այնքան էլ սարսափելի չի լինի:


Թեմային անդրադարձել են նաև ռուսական լրատվամիջոցները, մասնավորապես «Սպորտ-Էքսպրեսը», որն իր հրապարակման մեջ նկատել է, որ այդ դեպքում Ռուսաստանի Պրեմիեր լիգան ընդհանրապես պետք է փակվի:


Վերցնենք 2022 թվականին Քաթարում կայանալիք Աշխարհի առաջնությունը: Եթե ոչինչ տեղի չունենա, ապա նախատեսված է, որ Մունդիալ 2022-ը անցկացվելու է նոյեմբերի 21-ից դեկտեմբերի 18-ը ընկած ժամանակահատվածում: Որպեսզի ազգային հավաքականները կարողանան նորմալ պտրաստվել Աշխարհի առաջնությանը, ներքին առաջնությունները պետք է ընդմիջում վերցնեն նոյեմբերի 1-ին, նույնիսկ ավելի շուտ:


 


Եվս 14 խաղային օր Չեմպիոնների լիգայի խաղարկության շրջանակներում շաբաթ և կիրակի օրերին` ըստ նախատեսված փոփոխությունների: Սեմպտեմբեր և հոկտեմբեր ամսիներին ավանդույթի համաձայն շաբաթ և մի փոքր ավելին կտրամադրվի ազգային հավաքականներին` ընտրական փուլի հանդիպումներն անցկացնելու համար:


Նման պայմաններում ինչպես անցկացնել Ռուսաստանի Պրեմիեր լիգան: Կմնա միայն, որպեսզի այն փակվի, իսկ ռուս ֆուտբոլասերները հանգստյան օրերին հնարավորություն ունենան հետևելու միանգամից մի քանի ռուսական թիմերի մրցելույթներին եվրաասպարեզում: Փոխարենը ռուս երկրպագուներն ի տարբերություն չինացիների նորմալ կքնեն և կներկայանան աշխատանքի:


Թե որքանով են Bild-ի տարածած լուրերը համապատասխանում իրականությանը դժվար է ասել: ՈւԵՖԱ-ն իր պաշտոնական հայտարարության մեջ հերքել է այս լուրերը և հաղորդել, որ Չեֆերինը և Անյելին երբեք չեն քննարկել Չեմպիոնների լիգայի խաղարկության հանդիպումները հանգստյան օրերին տեղափոխելու հարցը: ՈւԵՖԱ-ն հստակ հայտարարել է, որ հանգստյան օրերին միայն մեկ խաղ է անցկացվելու Չչեմպիոնների լիգայի խաղարկության շրջանակներում և դա եզրափակիչ հանդիպումն է: Մնացած խաղերը առայժմ անհնար է տեղափոխել հանգստյան օրերի վրա և դրանք ավանդույթի համաձայն անցկացվելու են երեքշաբթի և չորեքշաբթի օրերին: Մոտակա երեք տարիներին ոչ մի փոփոխություն հնարավոր չէ կատարել Չեմպիոնների լիգայի անցկացման ֆորմատում: Ներկայիս ֆորմատը հաստատված է 3 տարի ժամկետով, մինչև 2021 թվականը, կան գործող պայմանագրեր հեռուստահեռարձակող ընկերությունների և հովանավորների հետ: Այդ պայմանագրերի խզումը անհնար է: Բացի այդ Եվրոպական առաջատար առաջնություններից ոչ մեկը չի համաձայնի մոտ ժամանակներս փոփոխել իրենց ներքին առաջնությունների անցկացման կարգը: Պատճառը մեկն է և հստակ: Օրինակ Անգլիան ունի 4,464 մլրդ ֆունտ արժողությամբ պայմանագրեր մինչև 2022 թվականը և ըստ այդ պայմանագրերի հանդիպումները պետք է կայանան հանգստյան օրերին:
