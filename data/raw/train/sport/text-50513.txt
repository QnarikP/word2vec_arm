
Ինչպես արդեն տեղեկացրել ենք, հայ պրոֆեսիոնալ բռնցքամարտիկ, գերմիջին քաշային կարգում WBO վակածով աշխարհի չեմպիոն Արթուր Աբրահամի գալիք մենամարտը նախանշված է նոյեմբերի 21-ին՝ Գերմանիայի Հանովեր քաղաքի «TUI Arena»-ում: Մրցակիցն է 33-ամյա բրիտանացի Մարտին Մուրայը: Մենամարտից առաջ հայ բռնցքամարտիկը հարցազրույցներից մեկում նշել է, որ հիանալի մարզավիճակում է գտնվում: Արթուրն ընդգծել է, որ պայքարելու է միայն հաղթանակի համար, չնայած իր մրցակիցը շատ փորձառու եւ ուժեղ բռնցքամարտիկ է:


«Ես հիանալի մարզավիճակում եմ գտնվում, շատ լավ մարզվել եմ եւ դա ցույց կտամ նոյեմբերի 21-ին՝ Հանովերում: Իմ մրցակիցն ուժեղ է: Նա շատ անգամներ է պայքարել աշխարհի չեմպիոնի տիտղոսի համար, ԱՄՆ-ում շատ մենամարտեր է անցկացրել, մենամարտել է լավ բռնցքամարտիկների դեմ, փորձառու է: Ես չեմ թերագնահատում իմ մրցակիցներին, սակայն ոչ էլ գերագնահատում եմ: Նա ուժեղ է, սակայն ես ավելի ուժեղ եմ: Ես պետք է հաղթեմ, այլ տարբերակ չկա: Անչափ ուրախ եմ, որ Հանովերում իմ առաջին մենամարտն եմ անցկացնելու: Ուրախ կլինեմ, եթե երկրպագուներս ներկա գտնվեն իմ մրցելույթին եւ աջակցեն ինձ»,_ նշել է 35-ամյա հայ բռնցքամարտիկը:
