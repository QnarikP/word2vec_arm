
Մեն կղզու մայրաքաղաք Դուգլասում անցկացվող շախմատի «Isle of Man Internationale» մրցաշարի 5-րդ տուրում Լևոն Արոնյանը սպիտակներով 30-րդ քայլին հաշտություն կնքեց բելառուս գրոսմայստեր Վլադիսլավ Կովալյովի հետ: 5 տուրից հետո Արոնյանը 3,5 միավոր է վաստակել:


Նույնքան միավոր ունի նաև Հրանտ Մելքումյանը, ով սևերով հաշտություն կնքեց ամերիկացի Ուեսլի Սոյի հետ:


Մեծ հետաքրքրություն էր ներկայացնում նաև ամերիկահայ պատանի գրոսմայստեր Սամուել Սևյանի և փորձառու Սերգեյ Կարյակինի մրցախաղը: Երկարատև պայքարից հետո մատի սպառնալիքի տակ սևերով խաղացող Սևյանը 92-րդ քայլին հանձնվեց: Դա մրցաշարում պատանի շախմատիստի առաջին պարտությունն էր: Սևյանը վաստակել է 3 միավոր:


Գրիգոր-Սևակ Մխիթարյանը գերմանացի Գեորգ Սեուլի հետ մրցախաղում սպիտակներով 61-րդ քայլին հաշտություն կնքեց ու վաստակեց 3 միավոր: 


Մրցաշարի առաջատարների՝ չինացի Վան Հաոյի և Ադրբեջանը ներկայացնող Արկադի Նայդիչի մրցախաղն ավարտվեց ոչ-ոքի: Նրանք վաստակեցին 4,5-ական միավոր: Առաջատարներին միավորներով հավասարվեցին ամերիկացի Ջեֆրի Սյուն և հնդիկ Աբհիջեթ Գուպտան, որոնք հաղթեցին համապատասխանաբար Ռիչարդ Ռապորտին ու Գուջրաթի Վիդիթ Սանթոշին:
