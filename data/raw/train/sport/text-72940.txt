
Անգլիայի Պրեմյեր լիգան ներկայացնող «Հադերսֆիլդ» ակումբը պաշտոնանկ արեց գլխավոր մարզիչ Դավիդ Վագներին: Ակումբի նախագահ Դին Հոյլը հայտարարել է, որ պայմանագիրը խզվել է փոխադարձ համաձայնությամբ, հաղորդում է «Հադերսֆիլդի» մամուլի ծառայությունը:


Նշվում է, որ 47-ամյա Վագները մտադիր էր պաշտոնից հեռանալ ամռանը, սակայն ակումբի ղեկավարությունը որոշել է հիմա հեռացնել նրան:


Անգլիայի առաջնության 23-րդ տուրում չեմպիոն «Մանչեսթեր Սիթիի» դեմ խաղին (հունվարի 20) «Հադերսֆիլդին» կպատրաստի թիմի նախկին խաղացող Մարկ Հադսոնը:


Վագները «Հադերսֆիլդը» գլխավորում էր 2015թ. նոյեմբերից՝ թիմին օգնելով նվաճել Պրեմյեր լիգայի ուղեգիր: Այժմ «Հադերսֆիլդը» 11 միավորով Պրեմյեր լիգայի վերջին տեղում է:


Վագներն ունի Գերմանիայի եւ ԱՄՆ-ի քաղաքացիություն: Խաղացել է Գերմանիայի մինչեւ 21 տարեկանների եւ ԱՄՆ-ի ազգային հավաքականում: Մարզչական կարիերան նա սկսել է Դորտմունդի «Բորուսիայի» երկրորդ թիմում (2011-2015թթ.), որից հետո գլխավորել է «Հադերսֆիլդ»:
