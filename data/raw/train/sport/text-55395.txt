
31-րդ ամառային Օլիմպիական խաղերի վերջին օրը կայացան բասկետբոլի մրցաշարի երրորդ տեղի համար և եզրափակիչ հանդիպումները։


Չեմպիոնության համար պայքարում էին ի սկզբանե ֆավորիտ համարվող ԱՄՆ-ի և առաջին անգամ Օլիմպիական խաղերի եզրափակիչ դուրս եկած Սերբիայի հավաքականները։ Ամերիկացիները 96։66 հաշվով վստահ հաղթանակ տոնեցին և երրորդ անգամ անընդմեջ նվաճեցին չեմպիոնի կոչումը։ Ամենաարդյունավետ խաղացողը Կևին Դյուրանտն էր, ում հաջողվեց 30 միավոր վաստակել։ 


Երրորդ տեղի համար խաղում Իսպանիայի ընտրանին 89։88 հաշվով հաղթեց Ավստրալիային։ Հանդիպման ընթացքում իսպանացիներն ունեին 12 միավորի առավելություն, իսկ վերջնամասում հայտնվեցին հետապնդողի դերում։ Այդուհանդերձ, եզրափակիչ սուլիչից 5․4 վայրկյան առաջ Սերխիո Ռոդրիգեսի տուգանային նետումները հաղթական եղան իսպանացիների համար։ Խաղի ամենաարդյունավետ բասկետբոլիստը Պաու Գազոլն էր, ով վաստակեց 31 միավոր, 30 միավոր էլ իր ակտիվում գրանցեց Պատրիկ Միլզը։ 


Ռիո-2016, բասկետբոլ


Եզրափակիչ Սերբիա - ԱՄՆ՝ 66:96 (15:19, 14:33, 14:27, 23:17)


Խաղ երրորդ տեղի համար Ավստրալիա - Իսպանիա՝ 88:89 (17:23, 21:17, 26:27, 24:22)
