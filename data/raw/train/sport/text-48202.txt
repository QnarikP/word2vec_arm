
Շախմատի համաշխարհային ֆեդերացիան (ՖԻԴԵ) ներկայացրել է աշխարհի տղամարդկանց գավաթի խաղարկության վիճակահանության արդյունքները: Հիշեցնենք, որ այս անչափ կարևոր ստուգատեսում Հայաստանը ներկայացնելու են գրոսմայստերներ Լևոն Արոնյանը, Գաբրիել Սարգսյանը, Հրանտ Մելքումյանը և Սամվել Տեր-Սահակյանը: Այս մասին տեղեկացնում է chessfed.am-ը:


1-ին մրցափուլում միմյանց հետ հանդիպելու են՝


Լևոն Արոնյան (2765) – Միքայել Վիդենկելլեր (Լյուքսեմբուրգ, 2453) Գաբրիել Սարգսյան (2673) – Մատեուշ Բարտել (Լեհաստան, 2631) Հրանտ Մելքումյան (2633) – Գատա Կամսկի (ԱՄՆ, 2670) Սամվել Տեր-Սահակյան (2601) – Նիկիտա Վիտյուգով (Ռուսաստան, 2719)


Մասնակիցների թվում են նաև ԱՄՆ-ն ներկայացնող հայազգի գրոսմայստերներ Վարուժան Հակոբյանն ու Սամուել Սևյանը: Հակոբյանի մրցակիցը կլինի Չեխիայի ներկայացուցիչ Վիկտոր Լազիչկան, իսկ Սևյանինը՝ ադրբեջանցի Թեյմուր Ռաջաբովը:


Հիշեցնենք, որ աշխարհի գավաթի խաղարկությանը մասնակցում են 128 շախմատիստներ: Յուրաքանչյուր մրցամարտի ժամանակ կողմերը խաղալու են 2 պարտիա՝ մեկական սպիտակ և սև գույներով: Հավասար՝ 1 : 1 հաշվի դեպքում կանցկացվեն լրացուցիչ պարտիաներ, արդեն արագ և անհրաժեշտության դեպքում նաև կայծակնային խաղի կանոններով՝ մինչև կորոշվի հաղթողը: Պայքարն ընթանալու է նոկաուտ համակարգով. պարտվողը դուրս է մնալու հետագա պայքարից:
