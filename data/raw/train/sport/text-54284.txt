
Բեռնում շարունակվում է սպորտային մարնամարզության Եվրոպայի առաջնությունը։ երեկ կայացան առանձին գործիքների եզրափակիչները։


Հայաստանի ներկայացուցիչներից առաջինը պայքարի մեջ մտավ Հարություն Մերդինյանը։ Նժույգթափերում կատարելով 6,900 բարդություն ունեցող վարժություն՝ Հարությունը ստացավ 8.466 գնահատական և ընդհանուր 15․366 միավոր արդյունքով դարձավ սպորտային մարմնամարզությունից անկախ Հայաստանի Եվրոպայի առաջին չեմպիոնը։ Երկրորդ տեղում ռուս Դավիդ Բիլյավսկին էր՝ 15․233 միավորով, երրորդում՝ շվեյցարացի Քրիստիան Բաումանը՝ 14․900 միավորով։


 Օղակների վարժությունում Հայաստանը ներկայացնում էր Վահագն Դավթյանը: Նա վաստակեց 15․633 միավոր և երկրորդ հորիզոնականը բաժանեց ռուս Դենիս Աբլյազնի հետ։ Օղակների վարժությունում Եվրոպայի չեմպիոն դարձավ հույն Էլեֆտերիոս Պետրոնիասը, ով վաստակեց15.866 միավոր:


Հայաստանի վերջին ներկայցուցիչը հենացատկորդ Արթուր Դավթյանն էր: Նա երկու ցատկերի արդյունքում ստացավ 15.316 միավոր և երկրորդ տեղը բաժանեց ռումինացի Մարիան Դրագուլեսկուի հետ: Առաջին հորիզոնականը զբաղեցրեց ուկրանիացի Օլեգ Վերնաևը` 15․399 միավորով։



