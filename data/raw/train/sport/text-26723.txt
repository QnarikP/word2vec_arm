
Աշխարհի գործող չեմպիոն, գրոսմայստեր Մագնուս Կարլսենը կարծում է, որ եթե երեկ Լևոն Արոնյանը կարողանար հաղթել Դմիտրի Անդրեյկինին, ապա հետագայում կշրջանցեր մյուս մասնակիցներին:


«Եթե Լևոնը հաղթեր, ինչը նա պետք է աներ անպայման, ապա հետագայում կմեծացներ մրցակիցների հետ եղած տարբերությունն ու առաջ կանցներ: Ես կարծում էի, որ միակը, ով կարող է հաղթել մրցաշարը մեծ առավելությամբ, հենց Լևոն Արոնյանն է: Սակայն հիմա պարզ է, որ անզիջում պայքարը շարունակվելու է մինչև վերջին տուրը»,- Կարլսենի խոսքերն է մեջբերում «Մեդիամաքսը»:


Նա նաև ընդգծել է, որ վերջին տուրում, ինչպես և անցած տարվա մրցաշարի ժամանակ, կարող է պատահել ամեն ինչ. «Շախմատիստները հոգնում են, այդ դեպքում հնարավոր չէ ինչ-որ բան կանխատեսել»:


Հավակնորդների մրցաշարում 6 տուրերից հետո աղյուսակը գլխավորում է Վիշվանաթան Անանդը 4 միավորով, 2-րդ տեղում է Լևոն Արոնյանը՝ 3,5 միավորով:
