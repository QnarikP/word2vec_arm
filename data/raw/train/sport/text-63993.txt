
Ալբանիայի Դուրես քաղաքում ընթացող ծանրամարտի Եվրոպայի երիտասարդական առաջնությունում պայքարն ավարտեցին մինչև 20 տարեկան 105 կգ-ից բարձր քաշային երիտասարդները:


Մրցակիցների նկատմամբ բացահայտ առավելությամբ չեմպիոնի կոչումը նվաճեց Սիմոն Մարտիրոսյանը, որը նաև երկամարտում այս տարիքային խմբի Եվրոպայի նոր ռեկորդ սահմանեց (433 կգ):


Հայ ծանրորդը պոկում վարժությունում առաջին իսկ մոտեցմամբ (186 կգ) անհասանելի դարձավ մրցակիցների նկատմամբ, այնուհետև 2-րդ և 3-րդ մոտեցումներով սանձեց նաև 192 ու 197 կիլոգրամները: Սիմոնը մրցակցությունից դուրս էր նաև հրում վարժությունում (236 կգ):
