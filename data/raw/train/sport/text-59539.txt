
Գերմանական Բադեն-Բադեն քաղաքում մեկօրյա դադարից հետո այսօր վերսկսվեց շախմատային «GRENKE Chess Classic» գերմրցաշարը: Կայանում են 4-րդ տուրի պարտիաները:Հայկական շախմատի առաջատար Լևոն Արոնյանը այս տուրում սև խաղաքարերով ուժերն էր չափում գերմանացի Մաթիաս Բլյուբաումի հետ: Պարտիայի 46-րդ քայլին Արոնյանը ստիպեց մրցակցին անձնատուր լինել: Սա հայ գրոսմայստերի 2-րդ անընդմեջ հաղթանակն էր այս մրցաշարում: Նախորդ տուրում Արոնյանը պարտության էր մատնել Մաքսիմ Վաշիե-Լագրավին:4-րդ տուրի մյուս պարտիաներից ավարտվել է նաև Մագնուս Կարլսեն - Ֆաբիանո Կարուանա դիմակայությունը: Գրանցվել է ոչ-ոքի: Մյուս պարտիաները դեռևս ընթացի մեջ են:Կայացած տուրերից  Լևոն Արոնյանը իր ակտիվում ունի 3 միավոր և միանձնյա գլխավորում է մրցաշարային աղյուսակը, սակայն դեռևս կարող են դիրքային տեղաշարժեր լինել՝ կախված մյուս պարտիաների արդյունքներից, որոնց ավարտից հետո էլ կներկայացնենք մրցաշարային աղյուսակը ամբողջությամբ:
