
Հայկական ծանրամարտում սկանդալային միջադեպ է տեղի ունեցել: Ներկայացնում ենք այս առնչությամբ hetq.am հրապարակված նյութը:


Երիտասարդների Եվրոպայի առաջնության հաղթող Աղասի Աղասյանը Հայաստանի առաջնության ժամանակ, այսօր, իր վերջին մոտեցումից հետո հանել է մարզակոշիկներն ու թողել հարթակին:Ներկայացնում ենք այս առնչությամբ hetq.am հրապարակված նյութը:


Մարզիկներն այսպես են վարվում, երբ որոշում են ավարտել կարիերան:


«Ես հեռանում եմ սպորտից ճակատս բարձր: Եվ թքած ունեմ այն մարդկանց վրա, ովքեր իմ կոշիկներից էժան են»,-ֆեյսբուքյան իր էջում գրել է մարզիկը:


Մինչեւ վերջերս Աղասին կարիերան ավարտելու մասին չէր մտածում: Ինչպես ինքը մարզիկը «Հետք»-ի հետ զրույցում նշել էր նախորդ տարվա ամռանը, նա պատրաստվում էր 2017թ. մեծահասակների Եվրոպայի առաջնությանը: Հատկապես, որ 85 կգ քաշային կարգում նա Հայաստանի լավագույն ծանրորդն է, եւ անարդարացիորեն զրկվել էր Ռիոյում կայացած օլիմպիական խաղերին մասնակցելու հնարավորությունից:


Աղասին Հայաստանի ընթացիկ առաջնությունում մասնակցել է 94 կգ քաշայինների պայքարին, քանի որ 85 կիլոգրամայիններին միանալու համար ունեցել է ընդամենը 400 գրամ ավել քաշ: Կշռումից հետո, սակայն, երբ Աղասին ցանկություն է հայտնել գցել ավելորդ քաշն ու հանդես գալ իր համար սովորական 85 կգ քաշային կարգում, ֆեդերացիայի պատասխանատուները նրան մերժել են:


94 կիլոգրամայինների պայքարում Աղասի Աղասյանը զբաղեցրել է 2-րդ տեղը եւ հրաժարվել արծաթե մեդալից: Առաջին հորիզոնականը գրավել է գյումրեցի Կարուշ Ղուկասյանը, ով իր անձնական քաշով Աղասուն գերազանցում է մոտ 9 կիլոգրամով: Աղասյանը երկամարտում գրանցել է 344 կիլոգրամ արդյունք, Ղուկասյանը՝ 350:


Աղասին «Հետք»-ին տված հարցազրույցում որոշ մանրամասներ ներկայացրեց տեղի ունեցածից:


- Աղասի, դու այս առաջնությանը հաղթանակի էիր տրամադրվել: Ի՞նչ տեղի ունեցավ: Ու՞մ էր ուղղված քո բողոքը:


- 400 գրամի պատճառով չթույլատրեցին 85 կգ քաշային կարգայինների պայքարին մասնակցել, այդ պատճառով մասնակցեցի 94 կգ քաշային կարգում: Ինձ պարտավոր էին հնարավորություն տալ հանդես գայի իմ քաշային կարգում:


85 կգ քաշային կարգում ես հենց առաջին մոտեցումներով էլ կհաղթեի մրցակիցներիս, այդ պատճառով հրաժարվեցի ավելի ծանր քաշայինների փոխչեմպիոնի մեդալից եւ հարթակ չբարձրացա:


- Ի՞նչ կարգով պետք է թույլատրվեր, որպեսզի 85 կգ քաշային կարգում հանդես գայիր:


- Միջազգային ընթացակարգով՝ քաշս նվազեցնելու ժամանակս սպառվել էր, բայց Հայաստանի առաջնություններում միշտ էլ մարզիկներին հնարավորություն են տալիս: Սակայն ինձ այդ հնարավորությունը չտվեցին:


- Այսինքն միտումնավո՞ր արգելեցին:


- Իհարկե: Մարզիկին հնարավորություն են տալիս քաշ գցել: Ես այդ 400 գրամը կարող էի իջեցնել շոգեբաղնիքի օգնությամբ: Չտվեցին այդ հնարավորությունը: Էլի եմ ասում, 85 կգ քաշայինում ես բացահայտ հաղթող եմ:


- Ի՞նչ պլաններ ունեիր ընթացիկ տարվա համար, եւ ինչպե՞ս են փոխվել դրանք:


- Պատրաստվում էի մասնակցել Եվրոպայի մեծահասակների առաջնությանը, բայց, բնականաբար, չեմ մասնակցի: Կանցնեմ մարզչական աշխատանքի:


Ես այեւս իմաստ չեմ գտնում ծանրամարտը շարունակելու, որովհետեւ մարզիկների նկատմամբ սխալ վերաբերմունք է դրսեւորվում: Մարզիչներին հետաքրքրում են մեդալ բերող մարզիկները, իսկ մյուսներին ուժեղանալու հնարավորություն չեն տալիս: Ֆինանսական որեւէ օգնություն չկա, մարդկային վերաբերմունք՝ նույնպես: Ինձ համար զզվելի մթնոլորտ էր ստեղծվել, այդ պատճառով որոշեցի վերջ տամ այս ամեն ինչին:


Այսօր, երբ Աղասի Աղասյանը չի մասնակցել մրցանակաբաշխության արարողությանը,  ծանրամարտի Հայաստանի հավաքականի գլխավոր մարզիչ Փաշիկ Ալավերդյանը զայրացել է, եւ նրանց միջեւ, ըստ ականատեսների, վիճաբանություն է տեղի ունեցել:


Աղասյանը հրաժարվեց պատմել, թե ինչ էն զրուցել Փաշիկ Ալավերդյանի հետ: զայրույթը, մարզչի ու մարզիկի միջև տեղի ունեցավ խոսակցություն` բարձր տոնով:


Հիշեցնենք, որ 2016 թվականի ամառային օլիմպիական խաղերին ծանրամարտի ազգային հավաքականում, 84 կիլոգրամ քաշային կարգի մասին է խոսքը, ընդգրկվել էր Օգսեն Միրզոյանի որդին՝ Առաքել Միրզոյանը, որը Բրազիլիայում անփառունակ ելույթ ունեցավ:


Աղասի Աղասյանը այդ օրերին «Հետք»-ին տված հարցազրույցում սկանդալային մանրամասներ էր պատմել այն մասին, թե ինչու է Առաքելը մեկնել Բրազիլիա, եւ ընդհանրապես ինչ է տեղի ունենում ծանրամարտի Հայաստանի հավաքականում:


Հարցազրույցի օրը պատասխանելով իմ հարցին, թե արդյո՞ք մտավախություն չունի, որ այդ ամենի հրապարակելուց հետո իր առջեւ կփակվեն հավաքականի դռները, Աղասին ասաց, որ այլեւս կորցնելու ոչինչ չունի:


Այդ օրը նա ցանկանում էր պաշտպանել նաեւ հավաքականի իր մյուս ընկերների՝ ճամբարում արդարացիորեն ընդգրկվելու իրավունքները:


Կպաշտպանի՞ Աղասի Աղասյանին որեւէ ծանրորդ, մարզիկներից որեւէ մեկը, ցույց կտա ժամանակը:
