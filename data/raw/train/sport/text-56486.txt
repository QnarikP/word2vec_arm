
Նոյեմբերի 18-ից դեկտեմբերի 2-ը Խանտի-Մանսիյսկում տեղի կունենա ՖԻԴԵ-ի կանանց Գրան պրի մրցաշարքի 5-րդ փուլը: Մրցաշարի բացման արարողությունը տեղի կունենա նոյեմբերի 18-ին, իսկ առաջին տուրի պարտիաները կմեկնարկեն նոյեմբերի 19-ին՝ Երևանի ժամանակով 14:00-ին:


Այս փուլին կմասնակցեն Ցզյու Վենցզյունը, Ալեքսանդրա Կոստենյուկը, Հարիկա Դրոնավալին, Վալենտինա Գունինան, Նատալյա Պոգոնինան, Նինո Բացիաշվիլին, Լելա Ջավախաշվիլին, Էլմիրա Սկրիպչենկոն, Օլգա Գիրյան, Նատալյա Ժուկովան, Սարասադատ Խադեմալշարեհը և Բելա Խոտենաշվիլին: ՖԻԴԵ-ի 2015-16թթ. կանանց Գրան պրի մրցաշարքի հաղթողը իրավունք կստանա մասնակցելու կանանց աշխարհի չեմպիոնի կոչման մրցախաղին, որը բաղկացած կլինի 10 պարտիայից:


Նախորդ փուլերից հետո Գրան պրիի աղյուսակը գլխավորում է Համփի Կոներուն, ով վաստակել է 335 միավոր: Երկրորդ հորիզոնականում է Ցզյու Վենցզյունը, իսկ ՉԺաո Սյուն եզրափակում է լավագույն եռյակը, սակայն Սյուն և Կոներուն չեն մասնակցելու Խանտի-Մանսիյսկի փուլին։ Այսպիսով՝ առաջատար եռյակից իր մրցաշարային դիրքը բարելավելու հնարավորություն ունի միայն Ցզյու Վենցզյունը: Ընդհանուր հաղթանակի տեսական հնարավորությունները պահպանում են նաև Վալենտինա Գունինան, Ալեքսանդրա Կոստենյուկը և Հարիկա Դրոնավալին:
