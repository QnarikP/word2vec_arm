
Հայ ըմբիշ, Օլիմպիական խաղերի արծաթե մեդալակիր Արսեն Ջուլֆալակյանը չի մասնակցելու հոկտեմբերի 20-28-ին Բուդապեշտում ընթացող աշխարհի առաջնությանը որպես ըմբիշ, սակայն United World Wrestlig-ի հրավերով նա հանդես է գալու որպես փորձագետ և անգլերեն լեզվով մեկնաբանելու է հունահռոմեական ոճի եզրափակիչները: Այս մասին Ջուլֆալակյանը տեղեկացրել է իր ֆեյսբուքյան էջում:


«Այս անգամ ոչ թե կդիտեք ինձ, այլ կլսեք ինձ»,-նշել է Ջուլֆալակյանը: Նա նաև հայտնել է, որ իր համար երազանքը մնում է անփոփոխ, դա Տոկիոյի Օլիմպիական խաղերին մասնակցելն է:


Նշենք, որ ըմբշամարտի աշխարհի առաջնությունում վաղը՝ հոկտեմբերի 25-ին իրենց ելույթները կսկսեն հունահռոմեական ոճի ըմբիշները: VNews.am-ը կլուսաբանի հունահռոմեականների ելույթները Բուդապեշտից:
