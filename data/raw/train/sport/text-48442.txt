
ԱՄՆ-ի Սենթ Լուիս քաղաքում կայացած «Sinquefield Cup» գերմրցաշարում տոնած հաղթանակից հետո Հայաստանի ուժեղագույն գրոսմայստեր Լևոն Արոնյանը պատմել է իր տպավորությունների մասին:


-Այս տարի սա դեռևս իմ լավագույն նվաճումն է: Ընդհանրապես, տարվա ընթացքում գոնե մեկ սուպերմրցաշարում հաղթում եմ: Վերջին անգամ 2014-ին Վեյկ ան Զեեում էի հաղթել, և ահա վերջապես կրկին հաջողության հասա: Այնպես որ, տարվա նվազագույն առաջադրանքը կատարված է, այժմ պետք է մտածել ավելիին հասնելու մասին: Անհաջողություններից հետո ես, իհարկե, պետք է ինքս ինձ ապացուցեի, որ դեռ կարող եմ հաղթել,-Արոնյանի խոսքը փոխանցում է մրցաշարի մամուլի ծառայությունը:


ՖԻԴԵ-ի վարկանիշային աղյուսակում դեռևս 11-րդ հորիզոնականը զբաղեցնող գրոսմայստերը նշել է, թե ովքեր են իրեն աջակցում:


-Լավագույն հոգեբանս ընկերուհիս է` Արիանան, իսկ շախմատային առումով օգնում է միջազգային գրոսմայստեր Աշոտ Նադանյանը: Վերջին շրջանում շատ ենք աշխատել միասին: Արդյունքները միանգամից չեղան, բայց ահա վերջապես ինչ-որ բան հաջողվեց: Գլխավոր երկրպագուս մայրս է: Թոփալովի հետ պարտիայում, երբ կասկածում էի` արդյո՞ք չխաղալ հաղթանակի համար, մտածեցի` պետք է ոչ-ոքի խաղամ, որպեսզի ծնողներս կարողանան հանգիստ քնել: Նրանք Եվրոպայից հետևում են իմ պարտիաներին:


Մեկ շաբաթից մեկնում եմ Բաքու, իսկ աշխարհի գավաթից հետո Բեռլինում կմասնակցեմ արագ և բլից շախմատի առաջնությանը,-ասել է Արոնյանը:


Լևոն Արոնյանը խոսել է նաև Բաքու ուղևորության դժվարությունների մասին: Ադրբեջանի մայրաքաղաքում կայանալիք կարևոր ստուգատեսում Հայաստանը ներկայացնելու են գրոսմայստերներ Լևոն Արոնյանը, Գաբրիել Սարգսյանը, Հրանտ Մելքումյանը և Սամվել Տեր-Սահակյանը: 


-Ցավոք, մենք` շախմատիստներս չենք կարող երկրներին օգնել հարթել տարաձայնությունները, բայց չէ՞ որ երգիչները, արվեստի տարբեր ճյուղերի ներկայացուցիչները ժամանում են Ադրբեջան որպես խաղաղություն բերող մարդիկ: Ես կփորձեմ հետևել նրանց օրինակին: Կփորձեմ ցույց տալ, որ հարգում եմ հարևան երկիրը, ցուցադրել իմ լավագույն խաղը և երկրպագուներին հաճույք պարգևել,-եզրափակել է Արոնյանը:
