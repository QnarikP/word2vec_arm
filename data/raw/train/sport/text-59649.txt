
Հայաստանի մարմնամարզության հավաքականի անդամ Հարություն Մերդինյանը չկարողացավ պաշտպանել Եվրոպայի չեմպիոնի տիտղոսը: Այսօր՝ ապրիլի 22-ին, Ռումինիայի Կլուժ քաղաքում ընթացող մրցաշարում նա նժույգի վրա վարժությունում վաստակեց 14.833 միավոր եւ բրոնզե մեդալ նվաճեց: Այս վարժությունում չեմպիոն դարձավ ռուս Դավիդ Բելյավսկին (15.100), իսկ 2-րդ տեղը զբաղեցրեց հունգարացի Քրիստիան Բերքին (14.900):


Այսօր տեղի ունեցավ նաեւ օղակների վրա վարժության եզրափակիչը: Անցած տարվա փոխչեմպիոն Վահագն Դավթյանը չկարողացավ մեդալ նվաճել: Նա 4-րդ տեղը զբաղեցրեց 14.858 միավորով, իսկ Արթուր Թովմասյանը ելույթն ավարտեց նախավերջին՝ 7-րդ, տեղով (14.666): Այս վարժությունում չեմպիոն դարձավ  հույն Էլեֆթերիոս Փեթրունիասը (15.433), արծաթե մեդալ նվաճեց բրիտանացի Քորթնի Թալոքը (15.066), իսկ բրոնզե մեդալակիր դարձավ ուկրաինացի Իգոր Ռադիվիլովը (15.033):


Երեկ բազմամարտի եզրափակչում Հայաստանի հավաքականից հանդես եկավ Արթուր Դավթյանը: Նա 82.864 միավորով  զբաղեցրեց 6-րդ տեղը: Արթուր Դավթյանը հանդես կգա հենացատկի եզրափակչում: Անցած տարի այս գործիքի վրա նա արծաթե մեդալ էր նվաճել:


Եվրոպայի 2017 թվականի առաջնությունը մեկնարկել է ապրիլի 19-ին եւ ավարտվելու է 23-ին:
