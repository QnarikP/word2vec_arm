
Հունահռոմեական ոճի ըմբշամարտի Հայաստանի հավաքականն ավարտեց ելույթը Բաքվում ընթացող Եվրոպական մարզական խաղերում, որին ներկայացել էր 4 մարզիկներով:


Մեդալ նվաճեց միայն 66 կգ քաշային Միհրան Հարությունյանը, ով եզրափակիչում 0:2 հաշվով պարտվեց ռուս Արտյոմ Սուրկովին և նվաճեց արծաթե մեդալը:  Հայ ըմբիշը կիսաեզրափակիչում հաղթել էր ադրբեջանցի Հասան Ալիեւին (8:5), իսպանացի Սանչես Նավարոյին (6:0), բուլղարացի Կոնստանտին Ստասին (8:0) եւ սերբ Ալեքսանդր Մաքսիմովիչին (9:1): 


Հունիսի 14-ին պայքարի մեջ մտած 75 կգ քաշային Կարապետ Չալյանը մեկնարկային գոտեմարտում 1 րոպե 55 վայրկյանում 0:8 հաշվով պարտվեց դանիացի Մարկ Մադսենին, իսկ 85 կգ քաշային Մաքսիմ Մանուկյանը հնարավորություն էր ստացել պայքարել բրոնզե մեդալի համար, սակայն պարտություն կրեց: Նախ 21-ամյա Մանուկյանը 2 րոպե 21 վայրկյանում 9:0 հաշվով վստահ հաղթանակ էրտարել ադրբեջանցի Սաման Տահմասեբիի նկատմամբ, հաղթել էր չեխ Արտուր Օմարովին (8:1) և պայքարից դուրս էր թողել լիտվացի Ալեքսանդր Կազակեւիչին (5:5), իսկ կիսաեզրափակիչում4:12 հաշվով պարտվել էր Ուկրաինան ներկայացնող Ժան Բելենյուկին, որը պարտվեց եզրափակիչում: Բրոնզե մեդալի համար գոտեմարտում Մաքսիմը հանդիպեց թուրք Մետեհան Բասարին եւպարտվեց 0:3 հաշվով: Եվրոպական խաղերի առաջին մրցումային օրը հանդես էր եկել նաեւ Հայաստանի առաջին ներկայացուցիչ Ռոման Ամոյանը, ով հանդես էր եկել ձեռքի վնասվածքով եւ պարտվել էր 59 կգ քաշային կարգի բրոնզե մեդալի համար գոտեմարտում: 31-ամյա Ամոյանը պայքարը սկսել էր 1/8 եզրափակիչից՝ 6:0 հաշվով հաղթելով պորտուգալացի Ժոաո Կարվալյուին, սակայն հաջորդ գոտեմարտում նա առանց միավոր վաստակելու ժամանակից շուտ պարտվել էր Ռուսաստանը ներկայացնող հայ ըմբիշ Ստեփան Մարյանյանին: Քանի որ Մարյանյանը կիսաեզրափակիչում 4:1 հաշվով հաղթել էր ադրբեջանցի Էլման Մուխտարովին եւ դուրս եկել եզրափակիչ, Ամոյանը հնարավորություն էր ստացել պայքարել բրոնզե մեդալի համար: Առաջին ու միակ սփոփիչ գոտեմարտում Ռոմանը 3:0 հաշվով հաղթել էր դանիացի Տոբիաս Ֆոնեսբեքին, բայց բրոնզե մեդալի համար գոտեմարտում պարտվել էր Էլման Մուխտարովին:


Այսպիսով, հունահռոմեականների մրցաշարն ավարտվեց, իսկ ազատ ոճի ըմբշամարտի մրցաշարը կմեկնարկի հունիսի 17-ին և կանցկացվի 2 օրում: Այդ ոճում Հայաստանն ունի 6 ներկայացուցիչ՝ Գարիկ Բարսեղյան (57կգ), Վոլոդյա Ֆրանգուլյան (61կգ), Դավիթ Սաֆարյան (65կգ), Գրիգոր Գրիգորյան (74կգ), Մուսա Մուրթազալիեւ (86կգ) եւ Լեւան Բերիանիձե (125կգ):
