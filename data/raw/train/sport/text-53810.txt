
Նորվեգիայի Ստավանգեր քաղաքում ավարտին է մոտենում «Norway Chess 2016» սուպերմրցաշարը:


Նախավերջին տուրում Հայաստանի ուժեղագույն գրոսմայստեր Լևոն Արոնյանը սպիտակ խաղաքարերով մրցեց աշխարհի գործող չեմպիոն Մագնուս Կարլսենի հետ և տոնեց մրցաշարում երկրորդ անընդմեջ հաղթանակը: Արոնյան-Կարլսեն պարտիան ավարտվեց 31-րդ քայլին: 


Այս հաղթանակից հետո Լևոն Արոնյանն ունի 5 միավոր և հավասարվել է մրցաշարային աղյուսակի առաջատար Կարլսենին:  Ապրիլի 29-ին կայանալիք 9-րդ տուրում Արոնյանը սև խաղաքարերով մրցելու է Պենտալա Հարիկրիշնայի հետ, իսկ Կարլսենը՝ Պավել Էլյանովի:


Տուրի մյուս պարտիաներում Վլադիմիր Կրամնիկը հաղթել է Պենտալա Հարիկրիշնային, Մաքսիմ Վաշյե-Լագրավը ոչ-ոքի է խաղացել Վեսելին Թոփալովի հետ, Անիշ Գիրին միավորը կիսվել է Նիլս Գրանդելիուսի հետ, իսկ Պավել Էլյանովը պարտվեց Լի Չաոյին: 


«Norway Chess 2016», 8-րդ տուր



Լևոն Արոնյան (Հայաստան) - Մագնուս Կարլսեն (Նորվեգիա)՝ 1:0
Վլադիմիր Կրամնիկ (Ռուսաստան) - Պենտալա Հարիկրիշնա (Հնդկաստան)՝ 1:0
Մաքսիմ Վաշյե-Լագրավ (Ֆրանսիա) - Վեսելին Թոփալով (Բուլղարիա)` 0.5:0.5
Անիշ Գիրի (Հոլանդիա) - Նիլս Գրանդելիուս (Շվեդիա)՝ 0.5:0.5
Պավել Էլյանով (Ուկրաինա) - Լի Չաո (Չինաստան)` 0:1



Վերջին տուրից առաջ Լևոն Արոնյանն ու Մագնուս Կարլսենն ունեն 5-ական միավոր և գլխավորում են մրցաշարային աղյուսակը: Թոփալովը, Վաշյե-Լագրավը և Կրամնիկն ունեն 4.5-ական միավոր, Հարիկրիշնան ու Լի Չաոն՝ 4-ական, Գիրին՝ 3.5, Էլյանովը՝ 3, իսկ Գրանդելիուսը՝ 2: 


Ապրիլի 29-ին կայանալիք վերջին տուրում Լևոն Արոնյանը սևերով խաղալու է Հարիկրիշնայի հետ, Կարլսենի մրցակիցը լինելու է Էլյանովը, Թոփալովինը՝ Կրամնիկը, Գրանդելիուսը կխաղա Վաշյե-Լագրավի հետ, իսկ Լի Չաոն՝ Գիրիի:


 


 
