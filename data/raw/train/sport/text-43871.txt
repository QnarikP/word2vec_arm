
Ծանրամարտի Եվրոպայի առաջնության կանանց գերծանր քաշային կարգում այսօր մրցահարթակ դուրս եկավ Հայաստանը ներկայացնող Հռիփսիմե Խուրշուդյանը։


Լոնդոնի Օլիմպիական խաղերի երրորդ մրցանակակիր մարզուհին պոկում վարժությունում ցույց տվեց 113 կգ արդյունք՝ հայտնվելով չորրորդ հորիզոնականում, իսկ հրում վարժությունում հաղթահարեց 141 կգ կշռող ծանրաձողը՝ կանգնելով պատվո հարթակի երրորդ աստիճանին։ Երկամարտում Հռիփսիմեն 254 կգ արդյունքով գրավեց չորրորդ հորիզոնականը։


Ռուսաստանի ներկայացուցիչ Տատյանա Կաշիրինան այս քաշային կարգում կրկին անգերազանցելի էր։ Մարզուհին երկամարտում ցույց տվեց 322 կգ (142+180) արդյունք։ 


Արծաթե մեդալը նվաճեց ուկրաինուհի Անաստասիա Լիսենկոն՝ 280 կգ (126+154) երկամարտի արդյունքով, իսկ բրոնզե մեդալը բաժին հասավ ռումինացի Անդրեա Աանեին՝ 261 կգ (113+154)։
