
Ռուսաական kommersant պարբերականը, հղում կատարելով ԵՏՄ մամուլի ծառայությանը, հաղորդում է, որ Եվրասիական տնտեսական միության դատարանը վճիռ է կայացրել միության անդամ երկրների քաղաքացի համարվող մարզիկների հետ կապված: Ըստ վճռի` Բելառուսի, Հայաստանի, Ղազախստանի և Կիրգիզիայի քաղաքացի մարզիկները Ռուսաստանում չեն համարվի լեգեոներներ:


Դատարանի այս որոշումը կարող է կտրուկ փոխել ֆուտբոլային ակումբների տրանսֆերային քաղաքականությունը, մասնավորապես խոսքը վերաբերում է Պրեմիեր լիգային: Ընդգծենք, որ ներկա պահին Ռուսաստանի հոկեյի առաջնությունում այդ իրավունքից արդեն իսկ օգտվում են Բելառուսի քաղաքացիները: Ինչ վերաբերում է ֆուտբոլի առաջնությանը, ապա վերը նշված որոշումն այս պահին կարող է փոխել միայն վեց ֆուտբոլիստի կարգավիճակ. երեքը բելառուս են` Ալեքսանդր Մարտինովիչը, 37-ամյա Տիմաֆեյ Կալաշովը և «Օրենբուրգի» պաշտպան Միխայիլ Սիվակովը, երկուսը հայ`Վարազդատ Հարոյանն ու Արթուր Սարկիսովը և մեկ ղազախ` «Ուֆայի» հարձակվող Էրկեբուլան Սեյդահմեդը:


Ռուսաստանի սպորտի նախարար Պավել Կոլոբկովը վերջերս հանդիպել էր Բելառուսի նախագահ Ալեքսանդր Լուկաշենկոյի հետ, որից հետո հայտարարել էր, որ մոտ ժամանակներս ուժի մեջ կմտնի այն որոշումը, ըստ որի բելառուս մարզիկները բոլոր թիմային մարզաձևերում Ռուսաստանում չեն համարվի լեգեոներներ:


Կոլոբկովի խոսքերից կարելի է ենթադրել, որ այդպիսի կարգավիճակ և իրավունք կստանան միայն բելառուս մարզիկները և ԵՏՄ-ի դատարանի որոշումը չի տարածվի Հայաստանի, Ղազախստանի և Կիրգիզիայի քաղաքացիների վրա:


- Մենք Բելառուսի հետ ունենք պայմանավորվածություն, ըստ որոնց բելառուս մարզիկները կունենան այլ իրավունքներ,- նշել է Կոլոբկովը:


Այսպիսով, նախարարի խոսքերն ու ԵՏՄ-դատարանի որոշումը հակասում են միմյանց: Մնում է հետևել իրադարձությունների հետագա զարգացմանը:
