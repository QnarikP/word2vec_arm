
Երեկ Երևանում կրկին կրակոցներ են հնչել:  Համաձայն քննչական կոմիտեի պաշտոնական տեղեկատվության՝ «2014թ. սեպտեմբերի 30-ին` ժամը 14.35-ին, «Էրեբունի» բժշկական կենտրոնից ՀՀ ոստիկանության Կենտրոնականի բաժին ահազանգ է ստացվել այն մասին, որ «ձախ ոտնաթաթի թափանցող հրազենային վնասվածք» ախտորոշմամբ իրենց մոտ բուժօգնության է դիմել Երևան քաղաքի բնակիչ` 1993թ. ծնված Լևոն Արամի Հարությունյանը, ով հայտարարել է, որ նշված վնասվածքը ստացել է Երևան քաղաքի Սարալանջ փողոցում:


Կենտրոնի քննչական բաժնում նյութերի նախապատրաստման ընթացքում պարզվել է, որ առերևույթ հանցագործություն կատարած անձը (անձինք)  Լ.Հարությունյանին կյանքից զրկելու դիտավորությամբ 2014թ. սեպտեմբերի 30-ին` ժամը 11.40-ի սահմաններում, Երևան քաղաքի Սարալանջ փողոցում  հրազենից 6 կրակոցներ է արձակել  Լ.Հարությունյանի կողմից վարվող «Ռենջ Ռովեր» մակնիշի  ավտոմեքենայի վարորդի դռան ուղղությամբ` նրան պատճառելով ձախ ոտնաթաթի թափանցող հրազենային վնասվածք, որից հետո դիմել փախուստի` իր (իրենց) կամքից անկախ հանգամանքներով չկարողանալով հանցագործությունն հասցնել ավարտին:


Երևան քաղաքի Սարալանջ փողոցում` դեպքի վայրում կատարված զննության ընթացքում հայտնաբերվել և առգրավվել են 6 հատ 9մմ տրամաչափի կրակված պարկուճներ և 1 գնդակ:


Զննության է ենթարկվել  Լ. Հարությունյանի կողմից վարվող «Ռենջ Ռովեր» մակնիշի ավտոմեքենան, որի վրա հայտնաբերվել են 4 վնասվածքներ և մեկ դեֆորմացված հատված: Զննության ընթացքում Լ.Հարությունյանի հայրը` Ա.Հարությունյանը, ներկայացրել է մեկ հատ գնդակ և հայտարարել, որ այն նույն օրը հանել է որդու ոտքի վնասված հատվածից:


Հարուցվել է քրեական գործ` ՀՀ քրեական օրենսգրքի 34-104-րդ հոդվածի 1-ին մասի և 235-րդ հոդվածի 1-ին մասի հատկանիշներով: Կատարվում է նախաքննություն», - հայտնում են քննչական կոմիտեից:


Ինչպես գրում է «Փաստինֆոն», ըստ շրջանառվող տեղեկությունների, Արամ Հարությունյանը «Շարլոտ» ակումբի տերերից մեկն է, իսկ հրազենային վնասվածք ստացած Լևոն Հարությունյանը` նրա որդին:


Հիշեցնենք, որ գիշերային ակումբում մոտ մեկ ամիս առաջ ծեծի էին ենթարկվել Պետեկամուտների կոմիտեի բարձրաստիճան աշխատակիցներ, այդ թվում՝ Գագիկ Խաչատրյանի եղբորորդին:
