
Երեկ՝ օգոստոսի 23-ին, վրաերթ է տեղի ունեցել Երևանում: Ժամը 23:30-ի սահմաններում Toyota Corolla մակնիշի 058 ՕՕ 11 համարանիշի ավտոմեքենայի վարորդ, Երևան քաղաքի Սունդուկյան փողոցի բնակիչ, 38-ամյա Արթուր Ավագյանը նշված ավտոմեքենայով Աճառյան պողոտայում՝ «Մուլտի գրուպ» ՍՊԸ-ի բենզալցակայանի դիմաց, վրաերթի է ենթարկել հետիոտն, 28-ամյա Էդգար Սնխչյանին:


Ինչպես հայտնում է shamshyan.com-ը, վրաերթի ենթարկվածը քաղաքացիների օգնությամբ տեղափոխվել է «Սուրբ Գրիգոր Լուսավորիչ» բժշկական կենտրոն:


Կայքը` հղում անելով դեպքի վայրում հավաքվածներին  հայտնում է, որ վրաերթի ենթարկվածը իրեն պատկանող Opel Zafira ավտոմեքենայի ծակված անվադողը փոխելիս է եղել, երբ Toyota-ով վրաերթի է ենթարկվել: Toyota-ի վարորդը դրանից հետո ավտոն թողել էր ու ինքը անհետացել էր և միայն 1 ժամ հետո ժամանելով դեպքի վայր հայտարարել է, թե իբր ինքը շտապ օգնության մեքենայի հետևից գնացել է հիվանդանոց:


Shamshyan.com-ի հաղորդմամբ նշված Toyota-ի համարանիշները հաշվառված են ԱԺ հաշվեկշռում և սպասարկում է ԱԺ պատգամավոր, ՀՀԿ երիտթևի ղեկավար Կարեն Ավագյանին, իսկ վրաերթի հեղինակ Ա. Ավագյանը Կ. Ավագյանի եղբայրն է. ով աշխատում է Երևանի Վ. Բրյուսովի անվան լեզվաբանական համալսարանում՝ որպես ֆինանսատնտեսական գծով պրոռեկտոր: Կարեն Ավագյանի ավտոմեքենայի դիմապակուց բացակայում էր տեխզննման կտրոնը, իսկ մեքենայի վրա տեղադրված էր օրենքով արգելված գերձայնային համակարգ (դռռիկներ): 
