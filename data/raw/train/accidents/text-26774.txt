
Ինչպես արդեն տեղեկացրել էինք, մարտի 21-ին, ժամը 02.31-ին ՀՀ ԱԻՆ-ում ահազանգ է ստացվել, որ հրդեհ է բռնկվել Լոռու մարզի Վանաձոր քաղաքի Սունդուկյան փողոցի թիվ 37 տանը, կան տուժածներ. անհրաժեշտ է օգնություն:


Դեպքի վայր է մեկնել մեկ մարտական հաշվարկ:


Հրդեհը մարվել է տեղի ուժերով: Թիվ 37 տանը այրվել է հյուրասենյակի բազմոցը և գորգը: Հրդեհի հետևանքով տարբեր աստիճանի այրվածքներով Վանաձորի բժշկական կենտրոն են հոսպիտալացվել նույն տան բնակիչներ Մ. (ծնվ. 1997թ.) Ա. (ծնվ. 1993թ.) և Ն. (ծնվ. 1976թ) Բարսեղյանները:


Մ. և Ա. Բարսեղյանները ստացել են 2-րդ կարգի այրվածքներ և ստանալով համապատասխան բուժօգնություն դուրս են գրվել բժշկական կենտրոնից, իսկ Ն.Բ.-ը ստացել է 3-րդ կարգի այրվածք՝ վերջինիս տեղափոխվել է Երևանի Այրվածքաբանության ինստիտուտ, որտեղ տուժածի առողջական վիճակը գնահատել են միջին ծանրության:


Ինչպես մեզ տեղեկացրեց մեր ընթերցողներից մեկը, որը բնակվում է Վանաձորում՝ վերոնշյալ հասցեի հարեվանությամբ, հրդեհի պատճառ է եղել այն, որ 37 ամյա Նորայր Բարսեղյանը իր վրա բենզին լցնելով, մոտեցել է գազօջախին և ինքնահրկիզվել է: Իսկ վերջինիս եղբոր երեխաները նրան օգնություն են ցուցաբերել, ինչի արդյունքում ստացել են թեթև այրվածքներ: Թե ինչն է եղել ինքնահրկիզման պատճառը, մեր ընթերցողը չնշեց:
