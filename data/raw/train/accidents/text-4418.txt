
Կոնգոյի Հանրապետության մայրաքաղաք Բրազավիլի օդանավակայանում աղետի ենթարկված  բեռնատար ինքնաթիռի օդաչուները Հայաստանի քաղաքացիներ են, որոնք պայմանագրային հիմունքներով աշխատում էին այնտեղ: Այս մասին iLur.am-ի հետ զրույցում ասաց Հայաստանի քաղավիացիայի աշխատակազմի ղեկավար Սահակ Հակոբյանը:


«Ոչ թե միայն օդաչուներն են հայեր, ընդհանրապես՝ անձնակազմի անդամները»,- ասաց նա՝ հավելելով, որ ավելի մանրամասն տեղեկատվություն կլինի ավելի ուշ:


Արտաքին գործերի նախարարության մամուլի խոսնակ Տիգրան Բալայանն էլ iLur.am-ին ասաց, որ դեռ պաշտոնական տեղեկություն չունեն, ու չի կարող ասել՝ երբ կունենան:


Հիշեցնենք, որ նոյեմբերի 30-ի գիշերը Կոնգոյի Հանրապետության մայրաքաղաք Բրազավիլի օդանավակայանում բեռնատար ինքնաթիռի աղետ է տեղի ունեցել, հայտնում է France-Presse-ը:


Զոհվել է ինքնաթիռի ողջ անձնակազմը, ուղեխցում գտնվող 3-4 անձինք, ինչպես նաև տեղացի 30 բնակիչներ: Եվս 20 մարդ տարբեր կարգի վնասվածքներով հոսպիտալացվել է:


___________


14:01


Հայտնի է դարձել, որ Կոնգոյի Հանրապետության մայրաքաղաք Բրազավիլի օդանավակայանում աղետի ենթարկված  բեռնատար ինքնաթիռի հայ օդաչուները եղել են հինգ հոգի: Այդ մասին iLur.am-ի հետ զրույցում ասաց  Քաղաքացիական ավիացիայի գլխավոր վարչության մամլո քարտուղար Նելլի Չերչինյանը:


Վերջինս հերքեց ռուսական ԶԼՄ-ների կողմից տարածած այն տեղեկությունը, որ  աղետի ենթարկված օդաչուները ազգությամբ ուկրաինացի են եղել, իսկ, օդանավն էլ պատկանել է հայկական ավիաընկերության:


Նելլի Չերչինյանը մանրամասնեց նաև, որ օդանավը պատկանել է Կոնգոյի «Էյր-սերվիզ» ավիաընկերությանը:
