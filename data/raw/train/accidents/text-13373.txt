
Հոշոտված շան տերը իրեն կորցնելով` հարձակվել է պիտբուլի վրա ու դանակի մի քանի հարված հասցրել:


Դանակի ութ հարված ու մահակով ծեծ: Եթե սա լիներ հոլիվուդյան ֆիլմ ու եթե գործող անձինք լինեին մարդիկ, ապա գուցե այսքան սարսափելի չլիներ: Երևանի կենտրոնում հանրահայտ Բլեյդ անունով պիտբուլը հոշոտեց տնային փոքրամարմին շանը: Բլեյդը Հյուսիսային պողոտայում շրջում էր իր տիրոջ հետ, երբ նրանց դիմաց հայտնվեց մեկ այլ շունիկ` Մաշան:Երբ հարձակվեց այլևս փոքրիկ Մաշային փրկելն անհնար էր: Մեկ ակնթարթում, ըստ Բլեյդի տերերից մեկի, ով շրջում էր Բլեյդի հետ, շան վրա հարձակվեց հոշոտվող Մաշայի տիրոջ ընկերը: Ձեռքի հարվածներին փոխարինեցին դանակի հարվածներով: Ականատեսները չեն հասցրել ոչինչ անել, ոչ Բլեյդին է հաջողվել ետ քաշել, ոչ էլ դանակով շան վրա հարձակվողին: Այս մասին տեղեկանում ենք «Արմնյուզի» կայքից:


Լուրը ցնցեց ամբողջ Ֆեյսբուքը: Մաշա անունով շան տիրոջ հետ Արմնյուզը կապ հաստատեց, խոստացան զանգահարել` հարցազրույցի համար, սակայն անջատեցին հեռախոսը: Ըստ ֆեյսբուքյան գրառումների` ամեն ինչ եղել է ոչ այդպես: Բլեյդը, ըստ ֆեյսբուքյան գրառման, առանց կապի է եղել ու չի ունեցել դնչկալ, հարձակվել է Մաշայի վրա` տերերի հրահանգով: Ինչը կտրականապես հերքում են Բլեյդի տերերը:


Հյուսիսային պողոտայի այս հատվածում արյան հետքերն ինչպես պատերազմից հետո: Դժվար է որոշել ում արյունն է` Մաշայի, որը դարձել է Բլեյդի զոհը, թե Բլեյդի, որը դարձել է մարդու զոհը: Մաշա շնիկին փրկել չի հաջողվել, չնայած տերերն ամեն գնով փորձել են կանգնեցնել Բլեյդին: Իսկ Բլեյդը ստացել է ծանր վնասվածքներ և անասնաբույժները նրա կենդանի մնալու հավանականությունը գնահատում են 20 տոկոս:


Մարտական պիտբուլը երկու վիրահատություն է տարել` ութ ժամ տևողությամբ: Վնասվել են շան թոքն ու աղիքները: Մաշայի տերերը փորձում են ամեն գնով գտնել Բլեյդի տերերին ու պատասխանատվության ենթարկել: Ըստ որոշ կայքերի` ոստիկանությունը վկաների է հարցաքննել: Նույնը պատրաստվում է անել նաև Բլեյդի խնամակալը:


Ոստիկանությունից սակայն տեղեկացրին, որ միջադեպի առիթով բողոք չեն ստացել: Նյութեր է հավաքում ու չեն կարող ասել, թե ով է մեղավոր: Ո՞վ կպատժվի` Բլեյդի տե՞րը, ում շունը հոշոտել է ուրիշի շանը, թե՞ այն մարդը, ում դանակի ու մահակի հարվածներից կիսամեռ է պիտբուլը:



