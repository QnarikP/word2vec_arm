
Այսօր՝ կեսգիշերին, ոստիկանության Երևան քաղաքի վարչության պարեկապահակային ծառայության հատուկ գումարտակի ծառայողները ճանապարհային երթևեկության կանոնները խախտելու համար Օրբելի փողոցում կանգնեցրել են Toyota Camry մակնիշի 006 ԼԼ 55 համարանիշի ավտոմեքենան, հայտնում է shamshyan.com-ը:


Պարզվել է, որ վարորդը՝ Երևան քաղաքի 16 թաղամասի բնակիչ, 35-ամյա Շահեն Դուրգարյանը, ավտոմեքենան վարել է ոչ սթափ վիճակում, ինչը հետագայում ապացուցվել է բժշկական փորձաքննության արդյունքներով, իսկ ավտոմեքենայի վրա էլ տեղադրված է եղել գերձայնային ազդանշան (դռռիկներ):


Դեպքի վայր ժամանած Ճանապարհային ոստիկանության աշխատակիցները Toyota-ն տեղափոխել է Երևանի ՃՈ պահպանվող հատուկ տարածք:


Կայքը գրում է, որ նշված ավտոմեքենան հաշվառված է ՀՀ Առողջապահության նախարարության հաշվեկշռում, և այն որպես ծառայողական ավտոմեքենա սպասարկում է առողջապահության նախարար Արմեն Մուրադյանին:


Նշենք, որ Արմեն Մուրադյանը երեկ պաշտոնական այցով մեկնել էր Մինսկ, իսկ սա առաջին դեպքը չէ, որ Շահեն Դուրգարյանը մեքենան վարում է ոչ սթափ վիճակում:
