
Ինչպես արդեն տեղեկացրել ենք, երեկ ուշ երեկոյան, Տուլայի ՃՏՊ-ի արդյունքում տուժածներին և զոհերի դիերը տեղափոխող ինքնաթիռը՝ 32 ուղեւորներով, հատուկ չվերթով ժամանել է Երևան: Նրանցից 8-ը, որոնց վիճակը գնահատվել էր ծանր, տուժած 8 քաղաքացիները շտապօգնության մեքենաներով տեղափոխվել էին Սուրբ Գրիգոր Լուսավորիչ հիվանդանոց: 8 զոհվածների աճյունները միանգամից տեղափոխվել են դիահերձարան:


«Սուրբ Գրիգոր Լուսավորիչ» բժշկական կենտրոն տեղափոխված քաղաքացիներից 3-ի մոտ առկա է ողնաշարի վնասվածք, և տեղափոխումը կազմակերպվել է ռեանիմոբիլներով` մասնագետների հսկողությամբ: Տուլայի բժշկական հաստատություններում բուժումը կշարունակեն 12 վիրավորները։ Նրանք հիվանդանոցներում կմնան այնքան ժամանակ, մինչև առողջական վիճակով պայմանավորված հնարավոր կլինի նրանց տեղափոխվել Հայաստան:


Մոսկվա-Երևան երթուղու ուղևորատար ավտոբուսի վթարի հետևանքով զոհված քաղաքացիների աճյունների տեղափոխումը կազմակերպել է ՀՀ առողջապահության նախարարության դատաբժշկական կենտրոնը, որտեղից վաղը՝ նոյեմբերի 6-ին` ժամը 10:00-ից դիերը կհանձնվեն հարազատներին։
