
Օգոստոսի 26-ին, ժամը 00.15-ին, ոստիկանության Երևան քաղաքի վարչության օպերատիվ կառավարման կենտրոն է զանգահարել Շահամիրյանների փողոցի 9 շենքի մի բնակչուհի և հայտնել, որ հիմնարկություններից մեկի անվտանգության աշխատակիցները խմած հարձակվել են մարդկանց վրա, հայհոյել և 3 անգամ կրակել:  Պարզվել է, որ օգոստոսի 25-ին, ժամը 23.15-ին, 1990 թ. ծնված Գևորգ Մ.-ն Շահամիրյանների փողոցում բարձրաձայն հայհոյանքներ տալու համար դիտողություն է արել մի ընկերության անվտանգության աշխատակիցներից մի քանիսին, որոնք, դիտողությունը չընդունելով, սկսել են ծեծի ենթարկել նրան` պատճառելով վնասվածքներ և բարձրաձայն հայհոյանքներ տվել նրա հասցեին, իսկ երբ միջադեպը կանխելու նպատակով միջամտել են թաղամասի բնակիչները, անվտանգության աշխատակիցները շարունակել են ծեծել Գևորգ Մ.-ին, հայհոյանքներ տվել բնակիչների հասցեին և չպարզված հրազենով 3-4 կրակոց արձակել բնակիչների ուղղությամբ:  Օգոստոսի 26-ին, ժամը 02.30-ին, Գևորգ Մ.-ից ընդունվել է հաղորդում և նրան տրվել է դատաբժշկի ուղեգիր:  Ձեռնարկված միջոցառումների շնորհիվ պարզվել է, որ նշված աշխատակիցներն են 1978 թ. ծնված Արմեն Ե.-ն, 1988 թ. ծնված Արմեն Թ.-ն, 1985 թ. ծնված Բենիկ Գ.-ն և 1988 թ. ծնված Մովսես Գ.-ն, որոնք նույն օրը, ժամը 03.30-ին, Շահամիրյանների փողոցի թիվ 8 հասցեի մոտից բերման են ենթարկվել ոստիկանության Շենգավիթի բաժին, որտեղ Մովսես Գ.-ն խոստովանել է, որ ինքն է կրակել իրենց անվտանգության ծառայությանը պատկանող հրացանով:  Նույն օրը, ժամը 04.15-ին, նշված ընկերության անվտանգության ծառայության պետը ներկայացրել է «ՍԱՅԳԱ-410/Կ» տիպի հրացան` պահունակով, պահունակում՝ 1 կրակված պարկուճ, և հայտնել է, որ իրենց անվտանգության ծառայությունում միայն նշված հրացանն է ամրակցված:  Ներկայացված հրացանն ուղարկվել է փորձաքննության:  Ոստիկանությունից  հայտնում են, որ կատարվում է հետաքննություն: Նույն դեպքը news.am-ի փոխանցմամբ սկսկվել է այն բանից հետո, երբ «Գրանդ Քենդի» անվտանգության աշխատակիցները բարձր հայհոյանքներով խոսել են, որի պատճառով թաղամասի բնակիչներից մեկը դիտողություն է արել, որ ցածր խոսեն, որպեսզի հայհոյանքները թաղամասով մեկ չհնչեն: Այս զգուշացումը վիրավորել է անվտանգության աշխատակիցներին և նրանք վիճաբանության մեջ են մտել երիտասարդի հետ, շարունակվել են հայհոյանքներն ու քաշքշոցը, որին միացել են նաև այլ բնակիչներ, վիճաբանությունը թեժացել է ու վերածվել ծեծկռտուքի:
