
Հայտնի է դարձել Հայաստանի ՊՆ N զորամասի պարտադիր ժամկետային զինծառայող Էդիկ Լյովայի Շահնազարյանի զորակոչվելուց մեկ շաբաթ անց մահանալու պատճառը: Այս մասին News.am-ի թղթակցի հետ զրույցում ասաց Էդիկ Շահնազարյանի իրավահաջորդ, նրա հորեղբայր Շիրակ Շահնազարյանը:


Դատաբժշկական փորձաքննությամբ պարզվել է, որ զինծառայողի մահվան պատճառը մենինգիտի սուր վիրուսն է, որը զարգացել է կայծակնային արագությամբ: «Եզրակացությունները ստացել ենք, ծանոթացել եմ, պարզվում է, որ մենինգիտի վիրուսից բարդություն է առաջացել»,- ասաց Շիրակ Շահնազարյանը: Նա նշեց, որ այժմ նշանակվել է հանձնաժողովային դատաբժշկական փորձաքննություն, որը կտա մի շարք հարցերի պատասխաններ, մասնավորապես՝ երբ է այդ վիրուսով վարակվել, որտեղ, ում մեղքով եւ ում անփութության պատճառով: Այս փորձաքննության եզրակացությունից հետո, հորեղբոր խոսքով, պարզ կլինի պատճառահետեւանքային կապը եւ նա վստահ է, որ կլինեն մեղադրյալներ: Շիրակ Շահնազարյանը կարծիք հայտնեց, որ գործի շրջանակներում մեղադրանք կառաջադրվի բուժկետի պետին, որը հեռացվել է աշխատանքից: Դեռ հայտնի չէ՝ երբ կլինի այս փորձաքննության եզրակացությունը եւ գործը երբ կհանգուցալուծվի:
