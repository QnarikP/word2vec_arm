
Ֆեյբուքյան «Եկեք կանխենք գազի թանկացումը» խումբը նախաձեռնում է մայիսի 16-ին՝ ժամը 10-ին, Կառավարության շենքի դիմաց բողոքի ակցիա՝  ընդդեմ գազի գնի կտրուկ բարձրացման:


Ակցիայի նախաձեռնողների հաղորդագրության մեջ նշվում է.


«Մայիսի 16-ին, առավոտյան ժամը 10-ին, հավաքվում ենք ՀՀ Կառավարության գլխավոր շենքի մոտ՝ մեր պահանջը ներկայացնելու համար: Այսօր «ՀայՌուսգազարդ» ընկերությունը դիմել է Հանրային ծառայությունների կարգավորման հանձնաժողով, որպեսզի գազի գինը բարձրացնի 64 տոկոսով: Սա նշանակում է, որ դրական պատասխանի դեպքում Հայաստանում ամեն ինչ կթանկանա՝ հաց-հացամթերք, տրանսպորտ, էլեկտրաէներգիան, առաջին անհրաժեշտության ապրանքներ, սնունդ և այլն:


Սա այն պահն է, որ բոլորս համախմբված պետք է դուրս գանք փողոց ու պաշտպանենք մեր իրավունքները: Հայ մարդ, արթնացի՜ր ու դուրս արի փողոց»:
