
Հալաբյան փողոցում տեղի ունեցած ավտոբուսի պայթյունի վայրում գտնվող ոստիկանապետ Վլադիմիր Գասպարյանը լրագրողների հետ զրույցում նշել է, որ հրահանգել է դիմացի երկու շենքերի տանիքներն ու տարածքում գտնվող տեսախցիկների տեսագրություններ ուսումնասիրել: Նա տեղեկացրել է, որ հիվանդանոցում կա վեց հոգի, մեկը դուրս է գրվել: Հարցին, թե հնարավո՞ր է դա «ահաբեկչական ակտ» եղած լինի, Գասպարյանը պատասխանել է, որ այդ մասին ոչ հերքելու ոչ հահստատելու ժամանակն է, որովհետև տվյալները նախնական են: Հարցին, թե գտել են արդյոք ի՞նչ է պայթել, Վլադիմիր Գասպարյանն ասել է, որ հիմա ինչ խոսում ենք` տասը րոպե հետո կարող է փոխվել, իսկ պայթյունը միանշանակ կապված չէ գազի ու վառելանյութի հետ: «Ըստ էության, ամոնով կարող է լինի, ոչ բեկորային կարող է լինել, ալիքավոր ինչպես ասում են, մեքենայի տեսքից երևում է: Երկու ժամից ինչ-որ բան պարզ կլինի»,- ասել է Գասպարյանը:


Տեղեկացանք նաև, որ տուժածների մեջ եղել է նաև հղի կին. նրա եւ պտղի կյանքին վտանգ չի սպառնում:


Հավելենք նաեւ, որ պայթյունից անմիջապես հետո, մինչև կժամանեին իրավապահներն ու շտապօգնությունը, Հալաբյան փողոցի մոտակա շենքերի բնակիչները ավտոբուսում գտնվող վիրավորներին իրենց ուժերով հանել են դուրս, կանգնեցրել են ավտոմեքնաներ ու վարորդներին խնդրել վիրավորներին տեղափոխել հիվանդանոց:
