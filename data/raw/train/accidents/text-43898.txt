
Լոռու մարզում զինվորական բեռնատարի շրջման հետևանքով վիրավորված զինծառայողներից երկուսի վիճակը շարունակում է մնալ ծանր, նրանք գտնվում են վերակենդանացման բաժանմունքում: Այս մասին հաղորդում է news.am-ը՝ հղում անելով Կենտրոնական կլինիկական զինվորական հոսպիտալի պետ Արամ Ասատուրյանին:


Վերջինս նշել է, որ վիրահատել են զինծառայող Մարտիրոս Քոչարյանին, վիճակը ծանր կայուն է, համապատասխանում է կրած վիրահատություններին եւ ստացած վնասվածքներին: Զինծառայողի մոտ վերականգնվել է կոնքի կոտրվածքը, միզապարկի, ուղիղ աղիքի ամբողջականությունը: Նրա ապաքինումից հետո եւս երկու վիրահատություն պետք է կատարվի: Վերակենդանացման բաժանմունքում գտնվող մյուս զինծառայողի՝ Մհերի վիճակի շատ ծանր է, այժմ անթույլատրելի է նրան վիրահատել, սակայն վիճակի կայունանալուց հետո նրան կվիրահատեն: Վթարի ենթարկված մյուս զինծառայողները գտնվում են բաժանմունքներում, վիճակները բավարար են, առայժմ որեւէ մեկին դուրս չեն գրել:


Հիշեցնենք, որ ապրիլի 20-ին Սպիտակ քաղաքի մոտակայքում տեղի ունեցած ՃՏՊ–ի հետևանքով մեկ զինծառայող զոհվել էր, ևս 7-ը`վիրավորվել։ Ժամկետային զինծառայողներին տեղափոխող «Ուրալ» մակնիշի ավտոմեքենան Սպիտակ-Երևան ավտոճանապարհի 19-րդ կիլոմետրին դուրս էր եկել երթևեկելի հատվածից և շրջվել հարակից ձորակը: Բոլոր զինծառայողները գտնվել են ավտոմեքենայի թափքում:
