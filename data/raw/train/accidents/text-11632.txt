
Քիչ առաջ Ոստիկանության Կոտայքի մարզային վարչություն ահազանգ է ստացվել, որ Կոտայքի մարզի Պռոշյանի գյուղապետարանի դիմաց տղամարդու դի կա:


Գյուղապետարանի մոտ հայտնաբերվել է գյուղապետ Հրաչ Մուրադյանի դին:


iLur.am-ի հետ զրույցում ոստիկանության լրատվության վարչության աշխատակից Արմեն Մալխասյանը հաստատեց այդ տեղեկությունը: Նրա խոսքով՝ պարզվում են հանգամանքները:


Հավաքվածները ֆոտոլրագրող Գագիկ Շամշյանին հետ զրույցում ասել են, որ գյուղապետին սպանել են, սակայն, մեկ այլ վարկածով էլ նա հանկարծամահ է եղել, ինչը կպարզվի քիչ ուշ, քանի որ ժամանում են նաև փորձագետներն ու դատական բժիշկը:


Հրաչ Մուրադյանը եղել է ազատամարտիկ, ակտիվ մասնակցություն ունեցել Արցախի ազատագրման համար մղվող մարտերին, երկար տարիներ ղեկավարում էր Պռոշյան համայնքը:


____


Պռոշյանի գյուղապետի անունը մամուլում շրջանառվել էր նաեւ ամիսներ առաջ` այդ անգամ ծեծկռտուքի հետ կապված: Հիշեցնենք, որ դեռ 2012 սեպտեմբերին մամուլում հրապարակումներ եղան, որ Կոտայքի մարզի Պռոշյան համայնքի վերընտրված դաշնակցական գյուղապետ Հրաչ Մուրադյանի և պարտված ՀՀԿ թեկնածու Արթուր Մուրադյանի կողմնակիցների միջև ծեծկռտուք է տեղի ունեցել: Tert.am-ի տեղեկություններով կողմերի միջև կռվի առիթը եղել է հետևյալը: Վերընտրված գյուղապետ, դաշնակցական Հրաչ Մուրադյանի հաղթանակը տոնելու առիթով կազմակերպված արարողության ժամանակ, գյուղապետի հարազատներից մեկը՝ Դանիել անունով, ով ինչպես նշվում է՝ նաև նրա «աջ ձեռքն» է, իր մոտ է կանչել արարողության ժամանակ այդտեղ եղած մի երեխայի, ով պարզվել է, որ գյուղապետի՝ արդեն պարտված թեկնածուի շրջապատի մարդկանցից մեկի երեխան է, և վերջինիս միջոցով պարտված թեկնածուին հայհոյանք է փոխանցել:


Դրանից հետո Արթուր Մուրադյանն իր շրջապատի հետ եկել է «պատասխան պահանջելու» և տեղի է ունեցել ծեծկռտուքը: Ըստ տեղեկությունների՝ ծեծի է ենթարկվել նաև Պռոշյանի համայնքապետը:


Ոստիկանությունից Tert.am-ի հետ զրույցում հաստատել էին միջադեպի մասին տեղեկությունը՝ նշելով, որ անհայտ քաղաքացուց ահազանգ է ստացվել վիճաբանության մասին և այս պահին ոստիկանները դեպքի վայրում են և համապատասխան գործողություն են իրականացնում: Նշենք, որ գործող դաշնակցական գյուղապետի ու իշխանության թեկնածուի միջև ըստ գյուղի բնակիչների, պապենական թշնամություն կա, նրանք մինչ ընտրությունները ընտանեկան հակամարտության մեջ են եղել, սակայն նախընտրական շրջանում հանգիստ են իրենց դրսևորել:


_____


Վարկածներ կան, որ գյուղապետը զոհվել է հրազենային վնասվածքից:
