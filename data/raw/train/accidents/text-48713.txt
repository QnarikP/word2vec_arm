
Արարատի մարզի Բաղրամյան եւ Այգեզարդ գյուղերից այսօր՝ սեպտեմբերի 10-ին, թունավորման ախտանշաններով հիվանդանոց տեղափոխված դպրոցականների թիվը հասել է 46-ի: Այս մասին news.am-ին ասել են Արտաշատի բժշկական կենտրոնից, որտեղ տեղափոխվել են երեխաները:


Բուժհաստատությունում նաև հայտնել են, որ բոլորն էլ դպրոցականներ են, այս պահին վիճակները բավարար է: Տեղեկությունները, թե ծանր վիճակում գտնվող երեխա կա, ըստ աշխատակիցների՝ իրականությանը չեն համապատասխանում:


«Մի քանիսը ջերմում են, մյուսները լավ են արդեն: Երեւան տեղափոխելու անհրաժեշտություն չկա»,- ասել են հիվանդանոցում:


Ավելի վաղ Բաղրամյանի գյուղապետ Սոս Բենիամինյանը ասել էր, որ երեխաների վիճակը բավարար է, նախնական տվյալներով՝ նրանք թունավորվել են դպրոցի ճաշարանից գնված նրբերշիկից:


Սննդամթերքի անվտանգության պետական ծառայությունը հանձնարարել է ժամանակավորապես դադարեցնել դպրոցի սննդի կետի գործունեությունը՝ մինչև չպարզվի թունավորման պատճառը, և չվերացվեն բոլոր խախտումները:


iLur.am-ը ավելի վաղ հայտնել էր, որ Արարատի մարզի Բաղրամյան գյուղի դպրոցի 5-րդ դասարանի երեխաները թունավորման նախանշաններով տեղափոխվել են Արտաշատի բժշկական կենտրոն: 
