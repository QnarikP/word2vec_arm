
65-ամյա իրանահայ գործարար Ժորժ Բաղումյանի կալանքը երկարացնելու վերաբերյալ դատարանի որոշումից երեք օր անց նա մահացել է «Նուբարաշեն» քրեակատարողական հիմնարկում:


Գործարարն առողջական լուրջ խնդիրներ է ունեցել՝ սրտամկանի ինֆարկտ է տարել տարիներ առաջ, մահվանից առաջ տառապում էր շաքարային դիաբետով, հետինֆարկտային կարդիոսկլերոզով, զարկերակային հիպերտենզիայով: Այս մասին գրում է «Ազատություն» ռադիոկայանը:


Չնայած նման առողջական խնդիրներին` նրան ոչ միայն գրավով կամ ստորագրությամբ չեն ազատել կալանքից, այլև չեն տեղափոխել դատապարտյալների հիվանդանոց:


Փաստաբան Մուշեղ Շուշանյանը պաշտպանյալին կալանքի տակ պահելու վեց ամիսներին նրա առողջական վիճակի մասին տեղյակ է պահել Կենտրոն և Նորք-Մարաշ համայքների առաջին ատյանի դատարանի դատավոր Էդիկ Ավետիսյանին, ինչպես նաև Վերքաննիչ դատարանի դատավոր Արարատ Պետրոսյանին: Նա, մասնավորապես, դատարաններին հայտնել է, որ իր պաշտպանյալին չի ցուցաբերվում և չի էլ կարող ցուցաբերվել պատշաճ բժշկական օգնություն քրեակատարողական հիմնարկում:


«Ապրիլի 22-ին արդեն այդ հարցը շատ ավելի կտրուկ դրվեց իմ կողմից։ Ուղղակի հայտարարեցի, որ դատարանը, եթե բավարարի քննիչի միջնորդությունը, Ժորժ Բաղումյանի նկատմամբ ըստ էության կայացնում է մահվան դատավճիռ», – նշեց փաստաբանը։


Ըստ նախաքննական մարմնի՝ առանձնապես խոշոր չափերով հարկերից խուսափելու և ապօրինի զենք պահելու մեջ մեղադրվող 65-ամյա Ժորժ Բաղումյանի կալանքը երկարացնելու միջնորդությունը Պետեկամուտների կոմիտեի քննչական վարչության քննիչ Անտոնյանը հիմնավորել է մտավախությամբ, որ Բաղումյանը, ազատության մեջ հայտնվելով՝ «կարող է հիմնադրել նոր ընկերություններ, կատարել գործարքներ, առաջացնել հարկային պարտավորություններ ու չվճարել հարկերը»:


Այս մտավախությունը «ծայրաստիճան ցինիզմ» է որակել փաստաբան Մուշեղ Շուշանյանը՝ Երևանի Կենտրոն և Նորք-Մարաշ վարչական շրջանների առաջին ատյանի դատարանին առարկություններ ներկայացնելիս: Փաստաբանը պնդել է, որ կալանքը երկարացնելու՝ քննիչի միջնորդությունն անհիմն է, անօրինական է, կամայական:


Ժորժ Բաղումյանի ամերիկաբնակ եղբայրը՝ Սերժ Բաղումյանը, վերհիշելով իր և հանգուցյալի հետ զրույցները՝ ասաց, որ հաճախ են խոսել այն մասին, որ Հայաստանում անհասկանալի ձեվով չեն պատժում հարկերից իրապես խուսափող մականունավոր օլիգարխներին: Նրա բնորոշմամբ՝ Հայաստանում գործող համակարգը սպանել է իր եղբորը։


«Նման խայտառակ դեպքից հետո արդարադատության նախարարը անմիջապես պետք է հրաժարական տար։ Խայտառակություն է, երբ նման պայմաններում մարդ է մահանում», – նշեց փաստաբանը։


Ի դեպ, Ժորժ Բաղումյանը ղարաբաղյան պատերազմի տարիներից շարունակել է հոր գործը՝ պաշտպանության նախարարությանն ապահովել է մարտկոցներով: Բաղումյանն ունեցել է բիզնեսներ։ Փաստաբանի և հանգուցյալի եղբոր պնդմամբ՝ համակարգը հետապնդել է իրանահայ գործարարին՝ նրան ունեզրկելու նպատակով:


Իրանահայ գործարարի մահվան կապակցությամբ Էրեբունիի քննչական բաժնում նյութեր են նախապատրաստվում: Դատաբժշկական փորձաքննության եզրակացությունից հետո պարզ կլինի՝ կհարուցվի՞ քրեական գործ, թե՞ ոչ, «Ազատություն» ռադիոկայանին փոխանցեցին ոստիկանության հասարակայնության հետ կապերի և լրատվության բաժնից:


Ի դեպ, փաստաբան Մուշեղ Շուշանյանն այսօր ասաց, որ Նուբարաշենի մեկուսարանում ներկայումս կան պոտենցյալ զոհեր: Նրա խոսքով՝ կալանավայրում վտանգված է մեկ այլ գործարարի՝ Բորիս Պետրոսյանի կյանքը ևս։
