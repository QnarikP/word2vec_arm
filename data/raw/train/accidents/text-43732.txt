
Այսօր, ժամը 01:30-ի սահմաններում, ոստիկանության Վաղարշապատի բաժին ահազանգ է ստացվել, որ Էջմիածին քաղաքի Չարենցի փողոցի 4-րդ շենքի բակում կայանված «Infiniti QX 4» մակնիշի «34 CT 373» համարանիշի ավտոմեքենայի մեջ տղամարդու դի կա:


Ինչպես փոխանցում է Shamshyan.com-ը, ոստիկաններն ու քննիչները մեքենայի մեջ հայտնաբերել են Արմավիրի մարզի Արմավիր գյուղի բնակիչ, սակայն վարձակալական հիմունքներով Էջմիածնում բնակվող 52-ամյա Հայկարամ Արամայիսի Գրիգորյանի դին՝ հրազենային վնասվածքներով: Ֆոտոլրագրողը հայտնում է, որ կրակոցների հետևանքով վնասված են նաև ավտոմեքենայի ապակիները:


Ըստ նախնական տեղեկությունների՝ Հ. Գրիգորյանը սպանվել է «Մակարով» տեսակի ատրճանակից արձակված կրակոցներից: Փաստի առթիվ Արմավիրի մարզային քննչական վարչությունում հարուցվել է քրեական գործ՝ ՀՀ քր.օր-ի 104 հոդվածի 1-ին և 335 հոդվածի 1-ին մասերի հատկանիշներով: 
