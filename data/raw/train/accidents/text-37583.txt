
Ինչպես արդեն տեղեկացրել էինք, նոյեմբերի 17-ին, ժամը 21.25-ին ՀՀ ԱԻՆ-ում ահազանգ էր ստացվել, որ Երևանի Ծիծեռնակաբերդի խճուղում գտնվող Կ. Դեմիրճյանի անվան Մարզահամերգային համալիրի դիմահարդարման սրահից ծուխ է դուրս գալիս:


Դեպքի վայր են մեկնել չորս մարտական հաշվարկ, մեկ ավտոսանդուղք, ՀՆՓԱԻԿ փրկարար ջոկատը, գազածխապաշտպան ծառայության ավտոմեքենան, ՃԿԿ ԱԻ արձագանքման և օպերատիվ խմբերը:


Հրդեհը մեկուսացվել է ժամը 22.44-ին, մարվել՝ 23.26-ին:


Ամբողջությամբ այրվել է 2-րդ հարկում գտնվող շոգեբաղնիքը՝ 45 քմ և ջերմահարվել է հարևանությամբ գտնվող հանդերձարանը՝ 45 քմ մակերեսով:


Նշենք, որ հրդեհի պահին Կարեն Դեմիրճյանի անվան մարզահամերգային համալիրում ընթանում էր ՀՀԿ-ի կազմակերպած ուսանողության միջազգային օրվան նվիրված միջոցառումը:


Հիշեցնենք նաև, որ ուսանողների մասնակցությամբ ՀՀԿ-ի վերջին զանգվածային միջոցառումը ավարտվել էր հրդեհով. Հանրապետության հրապարակում բռնկվել էին գազով լցված փուչիկները, ինչի հետևանքով մոտ 90 հոգի տեղափոխվել էին հիվանդանոց:


Ուշագրավ է նաև, որ 2011թ. ուսանողների մասնակցությամբ նույնանման միջոցառման ժամանակ հարբած ելույթ էր ունեցել այն ժամանակվա վարչապետ Տիգրան Սարգսյանը:


Մի խոսքով՝ ՀՀԿ-ին խստիվ արգելվում է ուսանողների մասնակցությամբ զանգվածային միջոցառումներ անցկացնել՝ «շառից փորձանքից հեռու»:
