
Գյումրիում ռուսական 102-րդ ռազմաբազայի հետնամասում այսօր՝ հունիսի 15-ին, հայտնաբերված ռուս զինծառայող Իվան Նովիկովի սպանությանը նախորդել է վիճաբանությունը, որը եղել է կենցաղային հողի վրա:


News.am-ի տեղեկություններով՝ վիճաբանությանը մասնակցել է առնվազն 3 անձ: Բացի սպանված եւ ձերբակալված զինծառայողներից՝ կա նաեւ վիրավոր, որն այժմ գտնվում է ռուսական ռազմաբազայի հոսպիտալում: Ըստ ՌԴ Հարավային զինվորական օկրուգի մամուլի ծառայության՝ այս գործով ձերբակալված զինվորը պայմանագրային զինծառայող է եւ սկսել է խոստովանական ցուցմունքներ տալ:


Ինչպես արդեն հայտնել էր iLur.am-ը,  Գյումրիում ռուսական ռազմակայանի հետմանասում, «Մայր Հայաստան» հուշահամալիրի մոտ, հունիսի 15-ին, ռուս զինծառայողի դի է հայտնաբերվել: Դեպքի հանգամանքները ճշտվում են:


Ինչպես գրում է «Փաստինֆոն», 102-րդ ռազմաբազայի զինծառայողի սպանության գործի նախաքննությունն, ամենայն հավանականությամբ, կիրականացնի ռուսական կողմը:


Բանն այն է, որ «Հայաստանի Հանրապետության և Ռուսաստանի Դաշնության միջև Հայաստանի Հանրապետության տարածքում ռուսական ռազմական բազայի գտնվելու հետ կապված գործերով իրավասության և փոխադարձ իրավական օգնության հարցերի մասին» համաձայնագրի համաձայն, ռուսական 102-րդ ռազմաբազային զինծառայողների կամ նրանց ընտանիքի անդամների կողմից իրենց իսկ ծառայակիցների նկատմամբ կատարված հանցագործությունների գործերով վարույթ իրականացնելու իրավասությունը պատկանում է ռուսական կողմին: Ու թեև հայկական կողմը նույնպես այսօր դեպքի առթիվ քրեական գործ էր հարուցել Քրեական օրենսգրքի 104–րդ հոդվածի 1–ին մասով, բայց գործի նախաքննությունն այս հանգամանքների բացահայտումից հետո, թերևս, կվարի արդեն ռուսական կողմը:
