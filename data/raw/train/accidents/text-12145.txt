
ՌԴ Վլադիմիրի մարզի Պետուշինսկի շրջանի Բոլդինո բնակավայրի մոտակայքում ապրիլի 9-ին տեղի ունեցած վթարի հետեւանքով զոհված ՀՀ քաղաքացիների դիերն այսօր կտեղափովեն Հայաստան: Ինչպես Արմենպրեսին տեղեկացրին ՀՀ արտակարգ իրավիճակների նախարարությունից, զոհված ՀՀ քաղաքացիներից երկուսի` 1963թ. ծնված Սասունիկ Սարգսյանի և 1981թ. ծնված Զուրաբ Ավագյանի դիերը Մոսկվայից Երևան են տեղափոխվել ապրիլի 12-ի առավոտյան:


Ըստ նախատեսված չվերթի՝ 1980թ. ծնված Վարդան Վարդանյանի, 1988թ. ծնված Արթուր և 1987թ. ծնված Արտեմ Խաչատրյանների դիերը Երևան կտեղափոխվեն ապրիլի 12-ի օրվա ընթացքում:


Պատահարի հետևանքով տուժած ՀՀ ևս մեկ քաղաքացի՝ 1966թ. ծնված Արմեն Վարդանյանը գտնվում է Մոսկվայի հիվանդանոցներից մեկում: Բժիշկները տուժածի առողջական վիճակը գնահատում են կայուն ծանր:


Ապրիլի 9-ին ՌԴ ԱԻՆ Ճգնաժամային կառավարման ազգային կենտրոնից ՀՀ ԱԻՆ ճգնաժամային կառավարման կենտրոն տեղեկություն է ստացվել, որ ապրիլի 8-ին` ժամը 18.57-ին, Գյումրի-Մոսկվա թիվ НН 506 չվերթով վայրէջք կատարած ինքնաթիռի ուղևորները «ԳԱԶել» մակնիշի ավտոմեքենայով ուղևորվել են Մոսկվա:


Ճանապարհին` Վլադիմիրի մարզի Պետուշինսկի շրջանի Բոլդինո բնակավայրի մոտակայքում, տեղի է ունեցել ՃՏՊ. բախվել են «Միցուբիշի» մակնիշի, «ԳԱԶել» մակնիշի МА 156 37 պետհամարանիշի և «Վոլվո» մակնիշի B212BO12 պետհամարանիշի բեռնատար ավտոմեքենաները, ինչի հետևանքով հրդեհ է բռնկվել։


Պատահարի հետևանքով զոհվել է 8, վիրավորվել` 1 քաղաքացի, որոնցից ՀՀ քաղաքացի` «ԳԱԶել» մեքենայի վարորդ, 1966թ. ծնված Արմեն Վարդանյանը հոսպիտալացվել է Պետուշկի քաղաքի բժշկական կենտրոն։ Դժբախտ պատահարի հետևանքով ՀՀ քաղաքացիներ` 1981թ. ծնված Զուրաբ Ավագյանը, 1963թ. ծնված Սասունիկ Սարգսյանը և Արթիկի բնակիչ` 1980թ. ծնված Վարդան Վարդանյանը տեղում մահացել են։ Պարզվել է, որ զոհվածների թվում կան ևս 2 ՀՀ քաղաքացիներ` 1988թ. ծնված Արթուր և 1987թ. ծնված Արտեմ Խաչատրյանները:
