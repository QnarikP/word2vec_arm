
Ոստիկանության հասարակայնության հետ կապի և լրատվության վարչութան աշխատակից Արմեն Մալխասյանը iLur.am-ի հետ զրույցում հաստատեց այն տեղեկությունը, որ «Զվարթնոց» օդանավակայանում միջադեպ է տեղի ունեցել: Մալխասյանի փոխանցմամբ՝ հանգամանքները պարզվում են, կատարվում է քննություն:  


Նշենք, որ մի քանի լրատվական կայքեր տեղեկություն են տարածել, որ ամերիկահայ Հակոբ Կարապետյանը ԱՄՆ-ից Երևան ժամանող ինքնաթիռում վատ է զգացել, և «Զվարթնոցում» վայրէջքից անմիջապես հետո օդանավակայանի բժիշկն ու բուժքույրը եկել են բուժօգնություն ցուցաբերելու, սակայն օդանավակայանի աշխատակիցները պնդել են, որ Կարապետյանը պետք է սկզբում երկիր մտնելու արտոնագիր ստանա: Այդ ընթացքում Կարապետյանը մահացել է: 


«Զվաթնոց» օդանավակայանի մամուլի խոսնակ Գևորգ Աբրահամյանը, iLur.am-ի հարցին ի պատասխան՝  խնդրեց դիմել ոստիկանություն: Մեր դիտարկմանը, թե դեպքը տեղի է ունեցել օդանավակայանի աշխատակիցների պատճառով, քանի որ նրանք առանց մուտքի վիզա տրամադրելու չեն թույլ տվել հոսպիտալացնել Կարապետյանին, Գևորգ Աբրահամյանը պատասխանեց. 


«Ի՞նչ մեղավորություն, «Զվարթնոցի» ո՞ր աշխատակիցը: Հնարավոր բան չի, որովհետև «Զվարթնոցի» աշխատակիցը չի ստուգում կամ տրամադրում մուտքի արտոնագիր»:
