
Այսօր, ժամը 7-ի սահմաններում, Լեռնային Ղարաբաղի Պաշտպանության բանակի հարավային ուղղությամբ տեղակայված զորամասերից մեկի պահպանության տեղամասի մարտական հենակետերից մեկում մահացու հրազենային վիրավորում ստացած 20-ամյա զինծառայող Գևորգ Ավագյանին սպանելու կասկածանքով ձերբակալվել է նրա ծառայակիցը՝ ժամկետային զինծառայող, շարքային Արմեն Սարգսյանը: Այդ մասին տեղեկացնում է Հայաստանի պաշտպանության նախարարության տեղեկատվության և հասարակայնության հետ կապերի վարչությունը:


Հաղորդագրության համաձայն՝ դեպքի առթիվ քրեական գործը Հայաստանի պաշտպանության նախարարության քննչական ծառայությունում հարուցվել է Քրեական օրենսգրքի 104-րդ հոդվածի 1-ին մասի հատկանիշներով՝ սպանություն, կատարվում է նախաքննություն:
