
Իհարկե, մեր երկրին օր առաջ խաղաղություն է պետք, իհարկե՝ մեզ տնտեսական զարգացում է պետք, մեզ հույս ու հավատ է պետք, բայց մեզ նախևառաջ արդարություն է պետք, մեզ արդարադատություն է պետք: Այդ մասին այսօր Սևանում հայտարարեց Կոնգրես-ՀԺԿ դաշինքի պատգամավորության թեկնածու Գագիկ Ջհանգիրյանը:


«Մեր ոստիկանը, քննիչն ու դատախազը, դատավորը ոչ թե պետք է հարուստի, պաշտոնյայի, հաբռգածի, զոռբայի կողքին լինեն, նրա շահերը պաշտպանեն, այլ պիտի աղքատին, ունեզրկվածին, անտերին պաշտպանեն: Մեր ժողովուրդը գաղթում է մեր երկրից ոչ միայն այն պատճառով, որ աշխատանք չկա, որ սոված է, ապրուստ չկա, այլ որ պաշտպանված չի: Ինքն իրեն էստեղ մարդ չի զգում, չի հավատում, որ մեր երկրի իրավապահ ու դատական մարմիններն իր շահերը պաշտպանելու են: Ով ում ուզում է՝ ծեծում է, ով կարողանում է՝ սպանում է, թալանում են, ունեզրկում են, դրա համար էլ մեր ժողովուրդը գնում է»,- ասաց Գագիկ Ջհանգիրյանը:


Այնուհետև նա ասաց, որ այս երկրում, որտեղ պաշտոնական թվերով 40 տոկոս գործազրկություն ու աղքատություն կա՝ ոնց կարող են այսքան միլիարդատերեր լինել, և այս անարդարությունն է, որ ժողովրդին հուսահատության դուռն  է հասցրել, և մեր ժողովուրդը թողնում գնում է այս երկրից:


Նրա խոսքով՝ մեր երկրին այս պահին խաղաղությանը զուգահեռ արդարություն է պետք:


Մանրամասները՝ տեսանյութում:


Լիլիթ Թադևոսյան


 
