
Բանակցությունները այդ առաջարկների (ընդդիմության և քաղհասարակության միասնական հինգ առաջարկների) ընդունման ուղղությամբ առայժմ որևէ արդյունք չեն տվել, այսինքն՝ կոնսենսուս չկա», - այսօր ԱԺ-ում «Ազատության» փոխանցմամբ հայտարարել է Հայ ազգային կոնգրես խմբակցության ղեկավար Լևոն Զուրաբյանը՝ շարունակելով, թե կանոնակարգի խախտմամբ չեն քննարկվել նաև ՀԱԿ-ի ներկայացրած այլ առաջարկները:


Այդուհանդերձ, հաշվի առնելով, որ փոխադարձ հայտարարություններ են արվել, որ կոնսենսուսը դեռ հնարավոր է, ընդդիմադիր խմբակցության ղեկավարը հրապարակային երաշխիքներ է պահանջել. «Հրապարակային երաշխիքներ տրվեն, որ օրենքի ընդունումից հետո կանցկացվի արտահերթ նիստ, որտեղ կքննարկվեն և՛ հնարավոր կոնսենսուսի հետ կապված խնդիրները, և՛ բազմաթիվ այլ առաջարկներ, որոնք ներկայացվել են քաղաքական ուժերի և հասարակական կազմակերպությունների կողմից: Եվ դրանից է կախված մեր մասնակցությունը երկրորդ ընթերցմամբ քննարկումներին»:


Կոնգրեսի խմբակցության քարտուղար Արամ Մանուկյանն էլ հարց է բարձրացրել՝ ինչպե՞ս հասնել փոխհամաձայնության, եթե իրենց հինգկետանոց առաջարկները ամփոփաթերթում չեն ընդգրկվել և այդ պատճառով հնարավոր չէ դրանց վրա աշխատել խորհրդարանում: Մանուկյանը, այդուհանդերձ, առաջարկ  է հնչեցրել՝ գտնել լուծում և այդ առաջարկները ներառել օրենքում- «Ինչպես ասում են՝ մուրճ էլ, մեխն էլ ձեր ձեռքին է: Դուք որոշեք, թե ինչպես եք այդ խնդիրը լուծում: Այլ կերպ մենք այսօր դա չենք կարող քննարկել, որովհետև կանոնակարգը թույլ չի տալիս, որովհետև այդ հինգ կետերը մտած չեն ո՛չ լավաշի մեջ, ո՛չ առաջարկների մեջ, ո՛չ էլ այսօր կարող ենք քննարկել, որովհետև դրանք ձևավորված չեն որպես առաջարկներ: Մեր առաջարկը հետևյալն է՝ դուք մի շտապեք, քննարկեք ու մեզ տվեք պատասխան՝ համաձա՞յն եք ինչ-որ ձև գտնել մեր առաջարկները քննարկելու և օրենքի նախագծի մեջ տեղավորելու»:








 
