
«Այսօր ասելու եմ միայն դրական ու ոգեւորող բաներ, ոչ մեկի այգին քար չենք ուզում գցել, որովհետեւ ուրախ ենք, որովհետեւ Հայաստանում կան կամք եւ ուժ ունեցող հազարավոր մարտիկներ, որոնք ազատության սիրահար են»: Այսպես իր խոսքը սկսեց Հայ ազգային կոնգրեսի փոխնախագահ Արամ Մանուկյանը՝ Ազատության հրապարակում մեկնարկած հանրահավաքի ժամանակ: Նա նշեց, որ մենք ենք որոշելու մեր ճակատագիրը, եւ քանի որ «մեր կամը ծով է, մենք ենք այդ հարցի լուծողը, եւ ճնշելու ենք բոլոր նրանց, ովքեր փորձելու են փողով կամ այլ միջոցով հարց լուծել»: «Առաջին անգամ այս 30 տարվա պայքարի մեջ խաղաղության երթ ենք կազմակերպելու, այն սերունդը, որը Արցախին հաղթանակ է բերել, ասում է, որ այսօր Հայաստանին պետք է խաղաղություն»,- նշեց Մանուկյանը՝ հավելելով, որ երթով ամբողջ Հայաստանին ցույց կտան, որ գնում են արդար ճանապահով, Հայաստանի ուժեղացման ու զարգացման ճանապարհով:  
