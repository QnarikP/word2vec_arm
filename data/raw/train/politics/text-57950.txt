
Ակնհայտ է, որ առաջնագծում տեղի է ունենում ռազմական գործողությունների էսկալացիա, այս մասին այսօր մեկնարկած ԱԺ հերթական քառօրյայի ընթացքում հայտարարել է ՀԱԿ խմբակցության ղեկավար Լևոն Զուրաբյանը՝ առաջարկելով հրավիրել ԱԺ փակ նիստ:


«Փետրվարի 24-ի լույս 25 գիշերը տեղի են ունեցել դիվերսիոն գործողություններ, որոնք կարող էին ծանր հետևանքներ ունենալ: Փառք մեր զինվորներին և հրամանատարներին, որ զգոն են եղել, առանց կորուստների հետ են մղել գրոհը՝ պատճառելով նախահարձակին բավականին լուրջ, ծանր կորուստներ»,- նշել է Զուրաբյանը:


«Սա իրականում ապրիլյան պատերազմի  շարունակությունն է և  նախերգանքը նոր պատերազմական գործողությունների համար: Ընդհանրապես՝ ապրիլյան պատերազմը որոշ սթափեցնող ազդեցություն ունեցավ մեր երկրի կառավարիչ վերնախավի վրա, իշխանությունների, քաղաքական ուժերի՝ մեր ամբողջ հասարակության վրա: Տեղի ունեցավ ազգային մոբիլիզացիա, շտապ կարգով ամրապնդվեց ռազմաճակատի գիծը, գնաց նաև ինտենսիվ դիվանագիտական աշխատանք, և իրավիճակը ինչ-որ չափով կայունացավ: Բայց, չգիտես ինչու, մեր քաղաքական վերնախավի մի մասի մոտ սա ստեղծել է տպավորություն, որ իրավիճակը կարգավորված է, և կարելի է ապրել հին ձևով», - ասել է ընդդիմադիր պատգամավորը:


Ըստ նրա՝ վերջին զարգացումները, սակայն, ցույց են տալիս, որ իրավիճակը նորից սկսում է  դուրս գալ վերահսկողությունից, և «մենք աստիճանաբար  սլանում ենք դեպի պատերազմական էսկալացիա»:


«Եթե  շատ արագ չձեռնարկվեն ադեկվատ միջոցառումներ ռազմաճակատի գծի ամրապնդման, մեր դիվանագիտական ջանքերի ակտիվացման ուղղությամբ, մենք կանգնած ենք կործանարար հետևանքների և հեռանկարների առաջ»,- ընդգծել է  Զուրաբյանը:


Այս կապակցությամբ նա առաջարկեց ԱԺ նախագահ Գալուստ Սահակյանին շատ շտապ հրավիրել ԱԺ փակ նիստ, որում համակողմանիորեն կքննարկվի ստեղծված պայթյունավտանգ իրավիճակը և պետության ռազմավարությունն ազգային անվտանգությանը սպառնացող այդ ճգնաժամի հաղթահարման ուղղությամբ:


ԱԺ նախագահ Գալուստ Սահակյանը, սակայն, տվեց իրեն բնորոշ անհասկանալի պատասխան. «Ճիշտն ասած, ասեմ որ մեզանից որևէ մեկը չկա, որ մոտեցումը այնպիսին է, որ ինչպիսին եղել է ժամանակին դիրքերը այդ առումով դա այդպես էլ պիտի շարունակի: Մեր խնդիրը պայքարն է, և ես կարծում եմ, որ մենք պիտի պայքարենք մինչև վերջ: 


Իսկ ընդհանրապես Ձեր ասած հարցի մասին պիտի կարողանամ հասկանալ,  դատել, թե այդ փակ  նիստում մենք ինչ ենք անելու, երբ էն գործողությունները, որոնք կատարվում են, ամբողջ հասարակությունը գիտի: Համենայնդեպս, կմտածեմ»:
