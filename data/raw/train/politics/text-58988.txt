
«Մեր նախընտրական ծրագրում մի քանի կետով հստակ խոսել ենք ղարաբաղյան կարգավորման մասին: Արցախի վերջնական կարգավիճակը բացառապես Արցախի բնակչության որոշելիքն է: Սա շատ պարզ է` Արցախի ժողովուրդն է որոշելու իր ճակատագիրը, և այս հարցում սատարելու ենք Արցախի ժողովրդին եւ հետքայլ չենք անելու: Երկրորդ` մենք սատարել ու սատարելու ենք Մինսկի խմբի համանախագահության բոլոր խաղաղ ջանքերին՝ երեք հայտնի սկզբունքների հիման վրա լուծել այդ խնդիրը: Երրորդ` մենք ամրացնելու ենք մեր առաջնագիծը, հզորացնելու ենք մեր անվտանգությունը, բայց քայլեր ենք ձեռնարկելու, որպեսզի Արցախի հանրապետությունը վերադառնա բանակցային սեղան, քանի որ առանց Արցախի մասնակցության անհնար է հարցի լուծումը»,- այդ մասին այսօր լրագրողների հետ զրույցում հայտարարել է ՀՀԿ փոխնախագահ Էդուարդ Շարմազանովը: Անդրադառնալով բանակցային սեղանին դրված ներկա փաստաթղթին՝ նա նշել է, որ Մադրիդյանը ներկայացվել է 2007-ին եւ ապա մի փոքր մոդիֆիկացվել 2011-ին: Հայաստանը այն ժամանակ պատրաստ էր ստորագրել փաստաթուղթը, սակայն Ադրբեջանը մերժեց:


«Մադրիդյանն ու Կազանյանը մեր երազանքների փաստաթղթե՞րն են, իհարկե ոչ, բայց այդ փաստաթղթերը հի՞մք են՝ հասնելու մեր նպատակներին, այո, այն է՝ հասնել հայ ժողովրդի 88 թվականի արդար դատի իրականացմանը: Փոխզիջումներ պե՞տք են, իհարկե, բայց դրանց մասին պետք է խոսենք այն ժամանակ, երբ Ադրբեջանը պատրաստ կլինի գնալ փոխզիջումների»,- հայտարարեց նա:


Անդրադառնալով ՀՀ առաջին նախագահ Լեւոն Տեր-Պետրոսյանի երեկվա հարցազրույցին եւ ԼՂ հիմնախնդրի կարգավորման մասին արված հայտարարություններին՝ վերջինս նշեց.


«Առաջին նախագահի կարծիքը, կարծում եմ, այդ հարցում՝ 90-ականներից հետո էլ չի փոխվել: Ինձ համար գոնե զարմանալի է այն քաղաքական գործիչների կարծիքը, ովքեր 2008-ին ծափահարում էին Տեր-Պետրոսյանին՝ հենց նույն արցախյան հարցում, իսկ այսօր քննադատում են, բայց 2008-ին էլ էլ Տեր-Պետրոսյանն այս հարցի վերաբերյալ նույն բանն էր ասում: Լևոն Տեր-Պետրոսյանն իր կարծիքն ունի, մենք` մերը: Միակողմանի զիջումների չենք գնալու, սակայն առանց փոխզիջումների այս հարցի կարգավորումն անհնար է: Մենք հնարավոր ենք համարում բանակցությունների արդյունքում երեք հայտնի սկզբունքների հիման վրա արժանապատիվ խաղաղության հասնելը` հիմք ընդունելով Մինսկի խմբի համանախագահների առաջարկած բանակցային փաստաթղթերը»,- հայտարարեց Շարմազանովը:


 


 
