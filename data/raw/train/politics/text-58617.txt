
Խաղաղության ծրագրի իրագործումը հիմնված չէ Ադրբեջանի բարի կամքի վրա, այլ՝ օբյեկտիվ հաշվարկների, տարածաշրջանում միջնորդների շահերի, երկրների ռազմական եւ տնտեսական պոտենցիալներ վրա, լրագրողների հետ հանդիպմանն ասաց Առաջին նախագահ Լեւոն Տեր-Պետրոսյանի գրասենյակի ղեկավար, «Կոնգրես-ՀԺԿ» դաշինքի պատգամավորության թեկնածու Ավետիս Ավագյանը:


Պատասխանելով հարցին՝ որքանով կարելի է վստահ լինել, որ խաղաղության պայմանագրի ստորագրումից հետո Բաքուն չի հարձակվի Հայաստանի ու Արցախի վրա, Ավագյանը նկատեց, որ նման հարցադրում անողները ենթագիտակցական վախ ունեն:


«Նրանք համարում են, որ Ադրբեջանը անխոցելի ապառաժ է, որին ոչ մի բան չի կարելի հարկադրել, եւ որը կարող է միջազգային հանրության կարծիքին հակառակ գնալ: Մենք համարում ենք, որ Ադրբեջանը նման ռեսուրս եւ հնարավորություն չունի: Կարծում եմ, որքան վտանգավոր է հակառակորդին թերագնահատելը, այնքան էլ՝ գերագնահատելը»,- նշեց Ավագյանը:


Ըստ պատգամավորության թեկնածուի, փաստերը համադրելիս պարզ է դառնում, որ եթե Բաքվի իշխանությունը հակառակվի միջազգային հանրության կարծիքին, միջնորդների կողմից ներկայացված պլանին, նա կարող է լուրջ մարտահրավերների առաջ կանգնեցնել իր ժողովրդին ու իր երկիրը: Մյուս կողմից, նրա խոսքով, խաղաղության ծրագիրն ընդունելով, Հայաստանը շահեկան վիճակում կհայտնվի:


«Այս իշխանությունները եկել են ղեկավարման ծայրահեղական լոզունգներով, հայտարարել են, որ Հայաստանը ոչ մի զիջելու բան չունի, եւ ստատուս քվոն հավերժ ձգելու իրենց քաղաքականությամբ նրանք միջազգային հանրությանը սխալ ազդակներ են ուղարկել: Նրանք չեն ուղարկել այն կառուցողական ազդակները, որոնք հնարավորություն կտային ճնշումները եւ կշտամբանքները շեղել դեպի Ադրբեջան:


Ես վստահ եմ, որ եթե Հայաստանը բավարար կառուցողական կամք դրսեւորի եւ միջազգային հանրությանը ցույց տա, որ ուզում է խաղաղություն, այդ դեպքում Ադրբեջանը կհայտնվի բարդ վիճակում», - նշեց Ավագյանը:


Ինչ վերաբերում է Կոնգրես-ՀԺԿ դաշինքի ծրագրի կենսունակությանը, ապա, ըստ Ավագյանի, 90-ականների իշխանություններն ապացուցել են, որ ունակ են դիվանագիտական մեթոդներով Ադրբեջանի հետ բանակցությունների սեղանին հաստատել մի փաստաթուղթ, որից, ըստ այսօրվա իշխանությունների իսկ վստահեցման, Ադրբեջանը հրաժարվում է: 
