
Կոնգրես-ՀԺԿ դաշինքի ռեյտինգային ցուցակով Երեւանի Կենտրոն, Նորք-Մարաշ, Էրեբունի, Նուբարաշեն վարչական շրջաններն ընդգրկող թիվ 4 ընտրական տարածք պատգամավարության թեկնածու Արմինե Կետիկյանը iLur.am-ի հետ զրույցում ասում է, որ մարդիկ վախենում են բացահայտ ասել, որ կողմ են Կոնգրես-ՀԺԿ դաշինքի՝ խաղաղության ծրագրին:


«Ես՝  որպես անհատ, մշտապես մասնակցություն ունեցել եմ երկրի համար կարևոր  անցուդարձերին՝ ցանկանալով ունենալ ու կերտել իմ և երեխաներիս երազած երկիրը: Ես նոր չեմ Կոնգրեսի անդամ, արդեն վաղուց եմ: Նրանց բոլոր ծրագրերն ինձ հոգեհարազատ են, բոլորին ես հավանություն եմ տվել: Իսկ հիմա ամենամեծ ծրագիրը՝ խաղաղության ծրագիրը, որին շատ կողմ եմ: Խաղաղությունը մեր երկրի, մեր տարածաշրջանի համար ամենակարևոր բանն է, որպեսզի մենք կարողանանք խաղաղ ապրել և զարգանալ: Ուրիշ զարգացում քան խաղաղությունն է՝ մեր երկրի, մեր հայրենիքի համար ես չեմ տեսնում»,- ասաց Արմինե Կետիկյանը:


Կետիկյանի խոսքով, Կոնգրես-ՀԺԿ դաշինքի խաղաղության ծրագիրը բոլորն անվերապահորեն ընդունում են, սակայն դեռ մի քիչ վախենում են բաց խոսել:


«Ինձ թվում է՝ դա կհաղթահարվի ժամանակի ընթացքում, բայց  հետաքրքրություն Կոնգրես-ՀԺԿ դաշինքի ծրագրին քաղաքացիներն իհարկե  ցուցաբերում են»,- եզրափակեց Արմինե Կետիկյանը:


Արմինե Կետիկյանը ծնվել է Երևանում, ավարտել է Մանկավարժական ինստիտուտի կուլտուրայի ֆակուլտետը, աշխատել է   «Նաիրի» կինոթատրոնում: Քաղաքականությամբ սկսել է զբաղվել 2002 թվականից, իսկ Կոնգրեսի հետ միասին  քաղաքական պայքարն սկսել է դեռևս  2008 թվականին:


Լիլիթ Թադևոսյան         
