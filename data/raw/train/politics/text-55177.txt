
Հրապարակ կայքը արձագանքել էր Կոնգրեսի մամուլի խոսնակ Արման Մուսինյանի՝ երեկ iLur.am-ում հրապարակված նամակին: Արձագանքին  ի պատասխան՝ Արման Մուսինյանը եւս մեկ նամակ է հղել Հրապարակի խմբագրությանը, որը ներկայացնում ենք ստորեւ. 


Հարգելի խմբագրություն, Շնորհակալություն եմ հայտնում արձագանքի համար:


Ցավոք, Ձեր պատասխանում նշելով, որ «այսքան տարբեր մարդիկ, տարբեր ժամանակներում չէին կարող սխալվել, կամ սխալ հիշել»` Դուք տրվել եք նույն գայթակղությանն, ինչ տվյալ հոդվածի հեղինակը, և ձեր պատասխանում հղված մյուս հոդվածների հեղինակները:


Կարծում եմ` ավելորդ է «Հրապարակ»-ի նման փորձառու լրատվամիջոցին հիշեցնել այն բազմաթիվ «մտքերը», որ վերագրվել են Լևոն Տեր-Պետրոսյանին, ինչպես իր նախագահության շրջանում, այնպես էլ դրանից հետո: Եվ որոնք, որպես «բառացի մեջբերում», բազմիցս հղվել են տասնյակ, եթե ոչ հարյուրավոր հոդվածագրերի կողմից: Եվ ի՞նչ, դրանք դարձան ճշմարտությու՞ն: Եթե առաջնորդվենք Ձեր առաջարկած «այսքան տարբեր մարդիկ, տարբեր ժամանակներում չէին կարող սխալվել» մոտեցմամբ, ապա ոչ միայն տվյալ հոդվածագրի ու իմ կողմից վերը նշված մյուս «մտքերը», այլև հասարակությունում շրջանառվող բազմաթիվ կեղծ վերագրումներ մի վայրկյանում կդառնան ճշմարտություն: Կարծում եմ` տուրք տալը նման արատավոր ավանդույթին չափազանց վտանգավոր է:


Ինչ վերաբերում է հեղինակի նյութերի համար պատասխանատվություն չկրելու լրատվամիջոցի քաղաքականությունը, Դուք իրավացի եք, եթե այն վերաբերում է հեղինակի կարծիքին: Սակայն փաստական սխալների դեպքում (իսկ որ լրատվամիջոցի կարևորագույն առաքելություններից մեկն էլ հասարակությանը հավաստի տեղեկատվություն ներկայացնելն է, կարծում եմ` չեք առարկի), որքան էլ պատասխանատվությունից դուրս, ցավոք, դա այս կամ այն կերպ հարվածում է լրատվամիջոցի հեղինակությանը, ինչի հետ կապված անկեղծ մտահոգությունը բարձրաձայնեցի իմ նամակում:


Ուստիև` իմ խնդրանքը` ներկայացնել Տեր-Պետրոսյանի որևէ բանավոր կամ գրավոր ելույթ, ձայնագրություն կամ տեսագրություն, որում առաջին նախագահն այդպիսի նախադասություն արտասանած լինի, մնում է ուժի մեջ: Հիմա այն նաև ուղղված է Ձեր պատասխանում հղված հոդվածների հեղինակներին:


Հարգանքով`


Արման Մուսինյան
