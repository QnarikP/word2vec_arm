
Զինապարտությունից խուսափած ու հետախուզման մեջ գտնվող քաղաքացիներին պետք է Հայաստան վերադառնալու հնարավորություն տալ, Արմավիրում նախընտրական հանդիպման ժամանակ ասել է «Ծառուկյան» դաշինքի առաջնորդ Գագիկ Ծառուկյանը: Նրա խոսքով, արտագաղթի հիմնական պատճառներից մեկն այն է, որ շատերը չեն ցանկանում, որ որդիները գնան ծառայելու:


«Արտագաղթի հիմնական խնդիրներից մեկն այն է, որ մարդ մտածում է, որ պետք ա երեխան մեծանա, բանակ գնա: Մարդը երեխա ա մեծացնում պահում, իմանալով Ղարաբաղում կարող ա մահանա, դրա համար մարդիկ ճարահատված իրենց երեխային վերցնում են, որ գնան դուրս, որ երեխան չգնա Ղարաբաղ չզոհվի», - հավաքվածներից մեկի հարցին պատասխանելով՝ ասել է Ծառուկյանը: Նա նշել է նաեւ, որ պետք է բարձրացնել պայմանագրային ծառայողների վարձատրությունը, այդ դեպքում ցանկացողները ավելի շատ կլինեն, եւ ժամկետային զորակոչիկները պարտավորված չեն լինի գնալ Արցախ ծառայության:


«Անհապաղ պետք է որոշում կայացնել, որ ծառայությունից խուսափածների վրայից հանվի հետախուզումը, հետ վերադառնա, ով չի ցանկանա, թող մնա: Պետք է լավ պայմաններ լինեին, որ չգնային», - ասել է Ծառուկյանը:


Հիշեցնենք, որ ծառայությունից խուսափածներին վերադառնալու հնարավորություն տալու հարցը վերջերս Ազգային Ժողովում բարձրացրել է նաեւ պատգամավոր Արամ Մանուկյանը:
