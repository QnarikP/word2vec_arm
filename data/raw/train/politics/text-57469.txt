
Սահմանադրական դատարան մեր դիմումի ստորագրությունները չեն ավելանում, 19 ստորագրություն է հավաքված: Այդ մասին այսօր ԱԺ ճեպազրույցների ժամանակ հայտարարեց Հայ Ազգային Կոնգրես խմբակցության ղեկավար Լևոն Զուրաբյանը:


«Ընդ որում, ընտրությունները ապրիլի 2-ից տեղափոխելու դիմումը, որը կապված է նրա հետ, որ նախագահի հրամանագիրը հակասության մեջ է մտնում գործող Սահմանադրության հետ, ստորագրել են ՀԱԿ խմբակցությունն ամբողջությամբ, « Համախմբման»  հինգ պատգամավորները, ԲՀԿ-ից երեք պատագամավոր, «Ժառանգություն» խմբակցությունից երկու պատգամավոր և երկու անկախ պատգամավոր: Սա է պատկերը: Չեմ կարծում, թե ստորագրությունները կավելանան: Ակնհայտ է ազդեցիկ ուժերի թափանցումն այս գործընթացի մեջ: Փաստորեն, ամեն ինչ արվեց, որ պատշաճ թվաքանակով ստորագրություններ չհավաքվեն: Բնականաբար, այս ամենի հետևում կանգնած է  իշխանությունը: Սա կարևոր քայլ  էր, որովհետև մենք ամբողջ հանրությանը ներկայացրեցինք այդ իրավական ակտի  հակասահմանադրականությունը, սա սկզբունքի հարց է  և թող այն ուժերը, որոնք հորջորջելով իրենց ընդդիմադիր, կամ այն պատգամավորները, որոնք հորջորջելով իրենց ընդդիմադիր, սկզբունքային, այնուամենայնիվ, չեն ստորագրել այս դիմումը, թող իրենք արդեն պատասխանեն հանրության հարցադրումներին»,- ասաց Լևոն Զուրաբյանը:


Այնուհետև պատգամավորն ասաց, որ քառօրյա նիստը քննարկելն անիմաստ է,  որովհետև արդեն քաղաքական ուժերը զբաղված են ընտրություններով, ԱԺ ղեկավարությունը խուսափում է որևէ լուրջ հարց բերել Խորհրդարան, և տեխնիկական հարցեր են, հիմնականում՝ միջազգային պայմանագրեր և նմանատիպ այլ բաներ:


Զուրաբյանի կարծիքով, այս ամենի միակ նպատակն այն է, որ այս հնարքով զրկեն ընդդիմադիր գորրծիչներին ԱԺ-ի խոսափողն ընտրություններից առաջ օգտագործելուց: Սակայն,  Զուրաբյանը վստահեցրեց, որ իրենք իրենց ձևը կգտնեն՝ քարոզարշավի համար:


Խոսելով նաև ընտրությունների մասին՝ Լևոն Զուրաբյանն ասաց, որ այս ընտրություններում փողը և արդարությունը պատերազմելու են:


«Սա իրականում, եթե ուզում եք ավելի կոշտ բան ասեմ, սա լինելու է  ընտրություն Մամոնայի և Աստծո միջև»,- ասաց Զուրաբյանը


Մանրամասները՝ տեսանյութում:


Լիլիթ Թադեւոսյան
