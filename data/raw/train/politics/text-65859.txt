
ՀՀԿ առաջնորդ Սերժ Սարգսյանը վաղը` հունվարի 19-ին կհայտարարի նախագահի իր թեկնածուի անունը: ՀՀԿ գործադիր մարմնի նիստի ավարտից հետո ՀՀԿ մամուլի խոսնակ Էդուարդ Շարմազանովը տեղեկացրել է, որ նիստում քննարկվել է մեկ թեկնածուի հարց: «Այդ թեկնածուն կարծում ենք լավագույնս կարող է ներկայացնել Հայաստանը և՛ երկրի ներսում,  և՛ միջազգային ատյաններում: Ունի երկար աշխատանքային փորձ, մտավոր բարձր կարողություններ, լեզուների իմացություն, կարծում ենք, որ նա ունի դրական հեղինակություն և՛ Սփյուռքում, և՛ ՀՀ-ում»,-ասել է Շարմազանովը: Նա թեեւ թեկնածուի անունը չի նշել, սակայն ակնարկել է, որ անակնկալներ չեն լինելու, եւ շատերն արդեն գիտեն, թե նա ով է:  Նշենք, որ այս օրերին որպես գալիք նախագահի թեկնածու ամենաշատը նշվում է նախկին վարչապետ, Մեծ Բրիտանիայում ՀՀ դեսպան Արմեն Սարգսյանի անունը:


2015-ի Սահմանադրությամբ, Հանրապետության նախագահին ընտրում է ԱԺ-ն: Նա հիմնականում ներկայացուցչական ֆունկցիաներ է ունենալու՝ առանց էական քաղաքական կշռի:
