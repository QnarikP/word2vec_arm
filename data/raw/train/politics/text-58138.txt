
Այսօր մամուլի ասուլիս են տվել Կոնգրես-ՀԺԿ դաշինքի ռեյտինգային ցուցակով 1-ին ընտրատարածքում առաջադրված թեկնածուներ Վլադիմիր Կարապետյանը, Արմեն Մարտիրոսյանը, Նարեկ Սարգսյանը, Նարինե Հովհաննիսյանը և Կարինե Հաբեթյանը:


«Մենք մեր թիմով մտածեցինք, որ ճիշտ կլինի հենց նախընտրական արշավի սկզբից ներկայանալ հանրությանը, ներկայանալ, նախ, մեր առաջին ընտրատարածքին՝ Նոր Նորքի, Քանաքեռ-Զեյթունի, Ավանի բնակիչներին, բայց հաշվի առնելով յուրահատկությունը, որ ՀԱԿ-ը ավելի քիչ ուշադրություն և նշանակություն է տալու անհատականությանը, մենք որոշեցինք օգտվել ձեր հրավերից և ներկայանալ բոլորով: Ես ասեմ իմ մասին. ինձ համար պատիվ է  նման թիմով գնալ ընտրություններին: Մենք իսկապես պատրաստվում ենք թիմային աշխատանքի: Մեր անհատականությունները ընդգծված են, և դա երևալու է քարոզարշավի ընթացքում, բայց հիմնականում մենք կենտրոնանալու ենք՝ մեր ուղերձը հասցնելու ժողովրդին: Ինձ համար մեր ծրագրում առանձնահատուկ նշանակություն ունեն երկու ուղերձներ՝ խաղաղության դրույթը, ինչպես նաև՝ շնորհապետության»,-ասաց Վլադիմիր Կարապետյանը:


Արմեն Մարտիրոսյանը խոսեց այն մասին, թե ինչն է իրեն բերել Հայ ազգային կոնգրես և ինչն է  ստիպել որպես թեկնածու հանդես գալ:


«Երբ կայացած մարդիկ ինչ-որ ասպարեզում գլուխները կախ զբաղվում են իրենց գործով, հետո տեսնում են, որ պետությունը տարել են, փչացրել են, հասկանում են, որ ժամանակն է, որ բոլորս սթափվենք, հասկանանք, որ առանց պետության ոչ մի բնագավառում չենք ունենա հաջողություն, և անկախ նրանից, թե նավի որ հատվածում ես գտնվում, եթե նավը խորտակվում է, բոլորն ունեն մի ճակատագիր»,- ասաց Արմեն Մարտիրոսյանը:


ՀԺԿ վարչության անդամ Կարիեն Հաբեթյանը նշեց, որ  միակ քաղաքական ուժը, որի հետ միասին կարող են երկիրը տանել զարգացման ուղով՝ խաղաղությամբ, Հայ ազգային կոնգրեսն է:  «Եվ մենք հստակ, վստահ դիրքորոշմամբ կազմել ենք դաշինք այդ կուսակցության հետ»,- հավելեց Կարինե Հաբեթյանը:


Նարեկ Սարգսյանն էլ, իր խոսքն սկսելով մարտի մեկից, ասաց, որ այսօր առաջադրվել է ինը  ուժ, որից հինգը պատասխանատու են մարտի 1-ի համար` ՀՀԿ, ԲՀԿ, ՕԵԿ, ՀՅԴ, Օհանյան-Օսկանյան դաշինք:


«Այսօր եթե Հանրապետականից որևէ մեկը համագործակցի մարտի մեկի հանցագործությունների բացահայտման համար, ես նրա ձեռքը չեմ կարող չբռնել»,- ասաց Նարեկ Սարգսյանը:


Նարինե Հովհաննիսյանն էլ իր խոսքում նշեց, որ տեսնելով, թե ինչ է կատարվում մեր երկրում, ինքը կարծում է, որ կկարողանա ինչ-որ մի բանով օգնել մեր երկրին ու մեր ժողովրդին:


«Նպատակս, ինչպես նշեցին իմ թիմակիցները, մեր դաշինքի հիմնական ուղերձը՝ խաղաղության ուղերձը ժողովրդին հասցնելն է»,- նշեց Նարինե Հովհաննիսյանը:


Մանրամասները՝ Ա1+-ի տեսանյութում: 
