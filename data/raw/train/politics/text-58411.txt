
Այսօր Կոնգրես-ՀԺԿ դաշինքի պատգամավորության թեկնածուները նախընտրական հանդիպումներ են անցկացնում Արմավիրի մարզում:


Քարակերտ համայնքում Կոնգրես-ՀԺԿ դաշինքի պատգամավորության թեկնածու, ՀԱԿ փոխնախագահ Արամ Մանուկյանը, բնակիչների հետ հանդիպման ժամանակ խոսելով խաղաղության ծրագրի մասին՝ ասաց, որ ցանկացած պատերազմ, ցանկացած ճակատամարտ վերջում փաստաթուղթ է  ծնում՝ պայմանագիր, կապիտուլյացիա:


«Եթե այդ թուղթը դու չես ամրացնում, այդ վտանգը, կիսավտանգը, ռիսկը միշտ մնում է, և մենք 23 տարի այդ ռիսկի մեջ ենք, և կորցրել ենք 2000 զինվոր և խաղաղ քաղաքացիներ սահմանամերձ շրջանում: Եվ 23 տարի կիսապատերազմ վիճակը հալումաշ է անում երկիրը, և այդ հալումաշ անելու ամենաակնառու արտահայտությունը արտագաղթն է: Ամեն տարի միայն պաշտոնական թվերով միջինը 50 000 մարդ Հայաստանից գնում է: Ավելի շատ գնում են տղամարդիկ, ավելի շատ գնում են երիտասարդները»,- ասաց Մանուկյանը: Նա տեղեկացրեց, որ այս պահին Հայաստանից դուրս 1 մլն ՀՀ քաղաքացի և Հայաստանում ծնված մարդ կա, որոնց մի մասը ընդունել է Ռուսաստանի, Ամերիկայի քաղաքացիություն:


«Եթե այս տեմպերով շարունակվի Հայաստանից արտագաղթը, ապա 10-15 տարի հետո Հայաստանում  ընդհանրապես արդեն զարգացում չի լինի»,- ասաց Արամ Մանուկյանը:  


Արմավիրի մարզի մեկ այլ համայնքում՝ Դալարիկում, Կոնգրես-ՀԺԿ դաշիքնի պատգամավորության թեկնածուների հետ  հանդիպմանը ներկա բնակիչները դժգոհում էին աշխատատեղերի բացակայությունից:


 


 
