
Փետրվարի 16-ին Կենտրոնական ընտրական հանձնաժողովն ընդունեց առաջիկա խորհրդարանական ընտրություններին մասնակցող 5 կուսակցությունների  եւ 4 դաշինքների եւ նրանց թեկնածուների փաստաթղթերը: Ընդհանուր առմամբ՝ առավելագույնը 198 պատգամավորական մանդատների համար կպայքարի մոտավորապես 1500 թեկնածու: Ներկայացնենք քաղաքական ուժերի համամասնական ցուցակների վերին հորիզոնականներում հանգրվանած եւ առավել հայտնի թեկնածուներին: 





«Ազատ դեմոկրատներ» կուսակցություն


Թեեւ ազատ դեմոկրատները ընտրությունների են գնում կուսակցությամբ եւ ոչ դաշինքով, այնուհանդերձ, համամասնական ցուցակի գոնե վերին հորիզոնականներում հայտնված թեկնածուների զգալի մասը ԱԴԿ անդամներ չեն: Ցուցակը գլխավորում է պատգամավոր Խաչատուր Քոքոբելյանը, նրան հետեւում է նախկին վարչապետ, գործող պատգամավոր Հրանտ Բարգատյանը («Ազատություն»), նախկին ժառանգականներ Ստյոպա Սաֆարյանը, Անահիտ Բախշյանը եւ այլք: Ազատ դեմոկրատների վարչապետի թեկնածուն Հրանտ Բագրատյանն է, կուսակցությունն ընտրել է «Մենք կարող ենք» կարգախոսը, համամասնական ցուցակում ընդգրկված է 101 թեկնածու:





«Ելք» դաշինք


«Լուսավոր Հայաստան», «Հանրապետություն» եւ «Քաղաքացիական պայմանագիր» կուսակցությունների հիման վրա ձեւավորված «Ելք» դաշինքը 121 թեկնածու է առաջադրել: Ցուցակը գլխավորում է «Լուսավոր Հայաստան»-ի ղեկավար, պատգամավոր Էդմոն Մարուքյանը, երկրորդ տեղում նախկին վարչապետ, «Հանրապետություն» կուսակցության առաջնորդ Արամ Զավենի Սարգսյանն է, երրորդում՝ «Քաղաքացիական պայմանագրի» անդամ, պատգամավոր Նիկոլ Փաշինյանը: Դաշինքի ցուցակում են նաեւ Մանե Թանդիլյանը, Սասուն Միքայելյանը, իրավապաշտպան Արտակ Զեյնալյանը, Լենա Նազարյանը, Գեւորգ Գորգիսյանը, Երասխի կոնյակի գործարանի սեփականատեր Ռազմիկ Թեւոնյանը, հասարակական գործիչ Զարուհի Բաթոյանը եւ այլք: Դաշինքը ընտրություններին գնում է «Ընտրություն, փոփոխություն, հաղթանակ» կարգախոսով:




«Ծառուկյան» դաշինք
2015-ի փետրվարի «հայտնի դեպքերից» հետո քաղաքականությանը հրաժեշտ տված եւ վերջերս քաղաքականություն վերադարձած Գագիկ Ծառուկյանի շուրջ համախմբված դաշինքն իր համար ընտրել է «Փոփոխությունների եւ կառուցելու ժամանակն է» կարգախոսը: Մինչեւ թեկնածուների գրանցման փուլը, դաշինքին մաս կազմելու հայտ էին ներկայացրել մի քանի կուսակցություններ, սակայն վերջնարդյունքում դաշինքը ձեւավորեցին Տիգրան Ուրիխանյանի «Ալյանսը», «Առաքելություն» կուսակցությունը եւ դաշինքի առանցքը՝ «Բարգավաճ Հայաստան» կուսակցությունը:
«Ծառուկյան դաշինքի» համամասնական ցուցակը, ինչպես եւ սպասվում էր, գլխավորում է ԲՀԿ առաջնորդ, ՀԱՕԿ նախագահ Գագիկ Ծառուկյանը, երկրորդ համարը Իշխան Զաքարյանն է, որը վերջերս հրաժարվեց Վերահսկիչ պալատի նախագահի պաշտոնից, եռյակը եզրափակում է ԲՀԿ խորհրդարանական խմբակցության ղեկավար Նաիրա Զոհրաբյանը: Նրան հաջորդում են տնտեսագետներ Վարդան Բոստանջյանն ու Միքայել Մելքումյանը, Երեւանի Կենտրոն համայնքի նախկին թաղապետ Արարատ Զուրաբյանը, պատգամավոր Տիգրան Ուրիխանյանը, ԲՀԿ խոսնակ Իվետա Տոնոյանը եւ նախկին վարչապետ Հովիկ Աբրահամյանի որդին եւ Ծառուկյանի փեսան՝ Արտաշատի քաղաքապետ Արգամ Աբրահամյանը: Տասնյակը եզրափակում է Գյումրիի Մանկավարժական համալսարանի ռեկտոր Վարդեւան Գրիգորյանը:
 
«Կոնգրես-ՀԺԿ» դաշինք
Հայ ազգային կոնգրեսի՝ 2017-ի դեկտեմբերի 17-ին կայացած համագումարում Առաջին նախագահ Լեւոն Տեր-Պետրոսյանը ներկայացրեց այն հիմնական դրույթները, որոնցով կուսակցությունն առաջնորդվելու է խորհրդարանական ընտրությունների շրջանում: Հայտարարվեց, որ պետք է առաջ մղել Լեռնային Ղարաբաղի հակամարտությունը խաղաղ ճանապարհով, փոխզիջումների հիման վրա լուծելու առաջնահերթության գաղափարը: «Առաջարկում եմ՝ խիզախաբար ընտրությունների գնալ խաղաղություն, հաշտություն բարիդրացիություն նշանաբանով», - իր ելույթում ասաց նախագահ Տեր-Պետրոսյանը: Արդեն փետրվարի սկզբին հայտնի դարձավ, որ վերահաստատվում է Կոնգրեսի եւ Հայաստանի ժողովրդական կուսակցության դաշինքը: «Կոնգրես-ՀԺԿ» դաշինքի համամասնական ցուցակը գլխավորում են Լեւոն Տեր-Պետրոսյանն ու Ստեփան Դեմիրճյանը, նրանց հետեւում են Լեւոն Զուրաբյանը, Զոյա Թադեւոսյանը, պատգամավորներ Արամ Մանուկյանը եւ Գագիկ Ջհանգիրյանը: Նրանց հաջորդում են Երեւանի նախկին քաղաքապետ Վահագն Խաչատրյանը, Կոնգրեսի Արաբկիրի կառույցի խորհրդի նախագահ Լիդա Մելիքյանը, Սյունիքի նախկին փոխմարզպետ, ազատամարտիկ Դավիթ Մաթեւոսյանը եւ ՀԺԿ փոխնախագահ Ստեփան Մինասյանը: Երկրորդ տասնյակում տեղ են գտել, մասնավորապես, «Արմենիա» ԲԿ տնօրեն Գրիգորի Գրիգորյանը, Մալաթիայի կառույցից՝ ազատամարտիկ, նախկին պատգամավոր Հակոբ Հակոբյանը, ազատամարտիկ Մյասնիկ Մալխասյանը եւ այլք: «Կոնգրես-ՀԺԿ» դաշինքի ցուցակում 133 անուն կա:
 
Հայ յեղափոխական դաշնակցություն
Դաշնակցությունը որոշել է ընտրություններին մասնակցել «Նոր սկիզբ, արդար Հայաստան» կարգախոսով: Կուսակցության համամասնական ցուցակը գլխավորում է գործող ԱԺ-ում ՀՅԴ խմբակցության ղեկավար Արմեն Ռուստամյանը, նրան հետեւում են պատգամավոր Աղվան Վարդանյանը եւ տարածքային կառավարման նախարար Դավիթ Լոքյանը: Առաջին տասնյակում եւս երկու նախարար է ընդգրկված՝ բնապահպանության նախարար Արծվիկ Մինասյանն ու ԿԳ նախարար Լեւոն Մկրտչյանը, ինչպես նաեւ՝ ԿԳ նախկին նախարար Սպարտակ Սեյրանյանը եւ այլք:  Ընդհանուր առմամբ, Դաշնակցության ցուցակում 170 անուն կա:
 
Հայաստանի կոմունիստական կուսակցություն
 6-րդ գումարման Ազգային ժողովում հայտնվելու համար կպայքարեն նաեւ Հայաստանի կոմկուսի ներկայացրած 173 թեկնածուները: ՀԿԿ ներկայացուցիչ Գեղամ Գալստյանի խոսքով, կուսակցությունը ընտրության է գնում «միանշանակ հաղթանակի՝ մինիմում 5 տոկոս վերցնելու ակնկալիքով»: Կոմունիստների ցուցակը գլխավորում է կուսակցության առաջնորդ Տաճատ Սարգսյանը, նրան հաջորդում են Վազգեն Սաֆարյանը, Գագիկ Մանուկյանը, Մառա Շահինյանը և Համլետ Դանիելյանը: 
 
Հայաստանի հանրապետական կուսակցություն
 Իշխող ՀՀԿ-ն 197 հոգանոց ցուցակ է ներկայացրել, որը գլխավորում է պաշտպանության նախարար Վիգեն Սարգսյանը: Նա, ի դեպ, կուսակցությանն անդամագրվել է ընդամենը երեք ամիս առաջ՝ 2016-ի նոյեմբերին: Երկրորդ տեղում Երեւանի քաղաքապետ Տարոն Մարգարյանն է, երրորդում՝ արդարադատության նախարար Արփինե Հովհաննիսյանը: 
Կուսակցության նախագահ Սերժ Սարգսյանն ընդհանրապես ցուցակում ընդգրկված չէ, թեեւ դեռեւս երկու ամիս առաջ ԱԺ ՀՀԿ խմբակցության ղեկավար Վահրամ Բաղդասարյանը համոզված էր, որ կուսակցության ցուցակը կգլխավորի Սերժ Սարգսյանը: Ինքը՝ Բաղդասարյանը, հայտնվել է ՀՀԿ ցուցակի 159-րդ հորիզոնականում: Իշխող ուժի թեկնածուների թվում տեղ չի գտել նաեւ գործող վարչապետ Կարեն Կարապետյանը. նա չի բավարարում ԱԺ պատգամավորի թեկնածուի համար օրենսդրությամբ սահմանված՝ ՀՀ-ում մշտական բնակության նվազագույն շեմի պահանջին: Այնուհանդերձ, հայտարարվել է, որ ՀՀԿ հաղթանակի դեպքում Կարապետյանը կշարունակի զբաղեցնել վարչապետի պաշտոնը:



ՀՀԿ ցուցակի առաջին տասնյակում են նաեւ առողջապահության նախկին նախարար Արա Բաբլոյանը, մշակույթի նախարար, կրկին նորեկ ՀՀԿ-ական Արմեն Ամիրյանը, Արմեն Աշոտյանը, Է. Շարմազանովը, Մարգարիտ Եսայանը, Սամվել Ֆարմանյանը եւ ՀՀԿ երիտասարդական կառույցի ղեկավար Կարեն Ավագյանը:  ԱԺ գործող նախագահ, ՀՀԿ փոխնախխագահ եւ դե յուրե Հանրապետության երկրորդ պաշտոնյա Գալուստ Սահակյանը 11-րդն է, ԵԿՄ նախագահ Մանվել Գրիգորյանը՝ 17-րդը, ԴԱՀԿ նախկին պետ Միհրան Պողոսյանը՝ 73-րդը, Առաքել Մովսիսյանը՝ 130-րդը, մեկ այլ հայտնի գեներալ Սեյրան Սարոյանը՝ 132-րդը:


ՀՀԿ ցուցակի վերին հորիզոնականներում տեղ է գտել նաեւ Գեղամյան-Խոսրով Հարությունյան-Բաբուխանյան տխրահռչակ եռյակը՝ հանգրվանելով համապատասխանաբար 18-րդ, 19-րդ եւ 21-րդ տեղերում: Ավելի շատ որպես գործարարներ հայտնի Արտակ Սարգսյանը, Սամվել Ալեքսանյանը եւ Տիգրան Արզաքանցյանը համապատասխանաբար 88-րդ, 91-րդ եւ 142-րդ տեղերում են: ՀՀԿ ցուցակում են հայտնվել նաեւ 2012-ին ԲՀԿ ցուցակով պատգամավոր դարձած որոշ գործիչներ, մասնավորապես՝ Բազմասեր Առաքելյանը, Արագած Ախոյանը, Մարտուն Գրիգորյանը եւ այլք:



 
«Հայկական Վերածնունդ» կուսակցություն
 «Հայկական վերածնունդ» վերանվանված ՕԵԿ-ը ընտրություններին կգնա «Քվեարկի՛ր հանուն վերածննդի» նշանաբանով: 136 հոգանոց ցուցակը գլխավորում է Արթուր Բաղդասարյանը, նրան հաջորդում են պատգամավորներ Մհեր Շահգելդյանը, Հեղինե Բիշարյանը, Հովհաննես Մարգարյանը, Իշխան Խաչատրյանը եւ այլք։ Կուսակցությունն արդեն հայտարարել է, որ ընտրությունների արդյունքում պատրաստ է կոալիցիա կազմել ՀՀԿ-ի հետ:
 
«Օհանյան-Րաֆֆի-Օսկանյան» դաշինք
 «Օհանյան-Րաֆֆի-Օսկանյան» անվանումն ստացած դաշինքի ցուցակը գլխավորում է պաշտպանության նախկին նախարար Սեյրան Օհանյանը, երկրորդ տեղում «Ժառանգության» փոխնախագահ Արմեն Մարտիրոսյանն է, երրորդում՝ նախկին ԱԳ նախարար, պատգամավոր Վարդան Օսկանյանը: Նրանց հաջորդում են պատգամավոր Էլինար Վարդանյանը, «Ժառանգությունից» Վահագն Հովհաննիսյանը, Անդրանիկ Թեւանյանը, պատգամավոր Ստեփան Մարգարյանը եւ այլք: Դաշինքի անվանադիրներից Րաֆֆի Հովհաննիսյանը 11-րդ հորիզոնականում է, իսկ կալանավայրում գտնվող Անդրիաս Ղուկասյանը 19-րդն է: 

