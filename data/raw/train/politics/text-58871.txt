
«Արամ Մանուկյանի պատմությունը ժամանակակից արվեստում մի քիչ ավելի խորն է ու երկար: Արամ Մանուկյանն առաջինն էր, որ ԱԺ-ի շենքում ներկայացրեց ժամանակակից արվեստը՝ 90-ականներին  էր, ինչի համար մենք շնորհակալություն ենք հայտնում իրեն»,- այսօր Երևանի ժամանակակակից արվեստի թանգարանում ՀԱԿ փոխնախագահ Արամ Մանուկյանի նկարների անհատական ցուցահանդեսի բացման ժամանակ ասաց թանգարանի տնօրեն Նունե Ավետիսյանը:


«Այսօր, ես կասեի՝ ներկայացված է միգուցե իր հոգու խոսքերը, զգացմունքները, մենք ՝ ճանաչելով ուրիշ կողմից Արամ Մանուկյանին, այսօր տեսանք, թե նա ինչ ռոմանտիկ և նրբազգաց անձնավորություն է»,- ասաց Նունե Ավետիսյանը:


 Այնուհետև Արամ Մանուկյանը խոսեց և դիմելով հատկապես նկարիչներին՝ ասաց, որ ինքը պրոֆեսիոնալ չէ և խնդրեց, որ իր նկարներին շատ մեղմ վերաբերվեն՝ թույլ քննադատությամբ:


 «Ես ամենևին չեմ նկարել ցուցադրվելու համար, չի եղել այդպիսի բան, և սրանք իմ կենսագրությունն են: Այստեղ ինչքան ծաղիկ տեսնում եք, դրանց մեծ մասը երեխեքի ծնունդի հետ է կապված: Մանեն ծնվել է՝ նկարել եմ, Արենը ծնվել է՝ նկարել եմ, իմ հարազատներից ինչքան երեխեք են ծնվել, դա դառել է նկար: Եվ պատահական չէ, որ գործերից ոչ մեկը վերնագիր չունի: Սրանք ավելի շատ ոչ թե նկարչական աշխատանքներ են, այլ իմ կենսագրությունը, որ 40 տարի հավաքվել է, և 60 տարիս լրացավ, ու որոշեցի այս ցուցահանդեսը լինի, որը  պատահականորեն համընկել է ընտրությունների հետ: Սա ընտրությունների հետ բացարձակ կապ չունի»,- ասաց Արամ Մանուկյանը:


Նա հավելեց, որ իր նկարներից յուրաքանչյուրն ունի շատ հետաքրքիր պատմություն:


Այնուհետև նա ասաց, որ նկարներում ժամանակին սպիտակ գույնի փոխարեն ատամի մածուկ է օգտագործել, կտավ չի ունեցել, պարկի կտորների վրա է նկարել, բայց դրանք իր համար շատ քաղցր են:


Եվ երբ իրեն հարցնում են, թե ինչու նկարները չի վաճառում կամ նվիրում, Արամ Մանուկյանն ասաց, որ դա իր կենսագրությունն է, և ինքը չի կարող ո՛չ վաճառել, ո՛չ նվիրել: Արամ Մանուկյանը մի գաղտնիք էլ բացեց, որ ինքը միշտ նկարել է երաժշտության, մասնավորապես՝ Փինք Ֆլոյդի երաժշտության տակ:


Լիլիթ Թադևոսյան
