
Երեւանի քաղաքապետի երդման արարողությունը տեղի է ունեցել քաղաքապետարանում: Արարողությանը մասնակցել են Ամենայն հայոց կաթողիկոս Գարեգին Երկրորդը, վարչապետ Կարեն Կարապետյանը, Սերժ Սարգսյանը, ԱԺ նախագահ Արա Բաբլոյանը եւ այլք:


Նոր օրենսդրոթյան համաձայն, նորընտիր ավագանին քաղաքապետ չի ընտրում: ԻՆքնըստինքյան քաղաքապետ է դառնում մեծամասնությունը ունեցող խմբակցության առաջին համարը: Քաղաքապետի պաշտոնն ստանձնելու կապակցությամբ շնորհավորելով իր կուսակցին, Սերժ Սարգսյանը նշել է, որ Երեւանը լուծման կարոտ շատ խնդիրներ ունի: ՄԱսնավորապես, նա խոսել է տրանսպորտի, վերելակների խնդիրների, բազմաբնակարան շենքերի ֆոնդի պահպանման եւ այլ խնդիրների մասին:


Սարգսյանը հիշեցրել է, որ 2018 թվականին հայությունը տոնելու է մայիսյան հերոսամարտերի եւ Հայաստանի առաջին Հանրապետության հիմնադրման 100-ամյակը, ինչպես նաեւ՝ Երեւանի 2800-ամյակը, որը, ըստ Սարգսյանի, նախորդ հոբելյաններից պակաս կարեւոր չէ:«Այս հոբելյանը պատվով դիմավորելու եւ կազմակերպելու գործի պատասխանատվությունն առաջին հերթին ընկնում է քաղաքային նորընտիր իշխանության ուսերին: Այո՛, Երեւանը հինավուրց քաղաք է, բայց միեւնույն ժամանակ այն անընդհատ արդիականանում է, ձեւավորվում են համակեցության նոր կանոններ», - ասել է Սարգսյանը:«Տարո՛ն ջան,Երեւանը լուծման կարոտ շատ խնդիրներ ունի: Ես քեզ մի անգամ ասել եմ՝ դու մեզ հիասթափեցնելու իրավունքը չունես: Չունես, քանի որ դու Անդրանիկ Մարգարյանի որդին ես եւ Հանրապետականի ղեկավարներից մեկը: Այս օրը քեզ համար շատ հիշարժան օր է՝ քո հայրիկի, իմ լուսահոգի ընկերոջ՝ Անդրանիկ Մարգարյանի ծննդյան տարեդարձի օրը, Ամենայն Հայոց Կաթողիկոսի ներկայությամբ երդվեցիր, որ բարեխղճորեն ծառայելու ես Երեւանին եւ երեւանցիներին: Ուղղակի պարտավոր ես գիշեր ու ցերեկ աշխատել, որպեսզի կարողանաս ավելացնել երեւանցիների հարգանքն ու վստահությունը քո նկատմամբ, որպեսզի կարողանաս պահել Երեւանում ամենամեծ վարկանիշ ունեցող գործչի դիրքը, որպեսզի կարողանաս հաջորդ ընտրություններին ավելի շատ քվեներ վաստակել եւ շարունակել կառավարել Երեւանը», - եզրափակելով իր ելույթը, ասել է Սերժ Սարգսյանը:
