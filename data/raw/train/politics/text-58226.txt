
Արդեն տեղեկացրել ենք, որ «Կոնգրես-ՀԺԿ» դաշինքը իր նախընտրական հանդիպումը սկսել է Ապարանից:  


Ապարանից հետո Կոնգրեսի անդամները հանդիպումներ ունեցան Աշտարակի, Ուջանի և Թալինի կուսակցական ակտիվի հետ: ՀԱԿ փոխնախագահ Արամ Մանուկյանը հանդիպումների ժամանակ տեղեկացնում էր, որ դեռևս կուսակցական ակտիվի և համակիրների հետ են հանդիպելու, որից հետո կորոշեն, թե ավելի մեծ հանդիպումներն ինչպես կկազմակերպեն:


Բոլոր չորս համայնքներում էլ քաղաքացիներին հատկապես շատ էր հետաքրքրում «Կոնգրես-ՀԺԿ» դաշինքի խաղաղության ծրագիրը: Ի դեպ, այս ծրագրով հատկապես շատ ոգևորված էին հանդիպմանը ներկա ազատամարտիկները, որոնք և՛ թեկնածուներին,  և՛ պատգամավորներին տալիս էին հիմնականում խաղաղության ծրագրի վերաբերյալ հարցեր, և նրանք հանգամանալից բացատրում էին այդ ծրագրի էությունը:


Իսկ ահա Ուջանում բնակիչները դաշինքի ներկայացուցիչներին հավաստիացրին, որ իրենց գյուղն այն բացառիկ գյուղն է, որտեղ գյուղապետը խոստացել է, որ թույլ չի տալու իրենց գյուղում ընտրակաշառք բաժանեն, և իրենք նույնպես կվերահսկեն, որ նման բան տեղի չունենա:


Թալինում էլ հանդիպումն ամփոփեց Արագածոտնի մարզում «Կոնգրես-ՀԺԿ» դաշինքի ռեյտինգային ցուցակով առաջադրված թեկնածու, ազատամարտիկ Վարդան Մալխասյանը, որը ելույթի փոխարեն արտասանեց Պարույր Սևակի «Նորօրյա աղոթք» բանաստեղծությունը և ասաց, որ սա վերաբերում է հատկապես Աղվան Հոսվեփյանին, որը «գողացած փողերով եկեղեցի է կառուցում» (այդ մարզում-հեղ.):


Վաղը «Կոնգրես-ՀԺԿ» դաշինքի ներկայացուցիչները հանդիպումներ կունենան Կոտայքի մարզում:


Լիլիթ Թադևոսյան


Մանրամասները՝ տեսանյութերում:









