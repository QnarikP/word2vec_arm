
Հայ ազգային կոնգրեսի եւ Հայաստանի ժողովրդական կուսակցության ներկայացուցիչներն այսօր այցելեցին Հաղթանակի զբոսայգի և հարգանքի տուրք մատուցեցին Հայրենական մեծ պատերազմի հերոսներին:


«Մենք եկել ենք շնորհավորելու մեր ազգին, մեր ժողովրդին՝ հաղթանակի կապակցությամբ: Սա շատ լուրջ տոն է: Եվ մենք նաև ի՞նչ ենք ուզում ասել՝  բոլորս իրար շնորհավորելով. որ ցանկացած գործում, հատկապես ազգային հարցերում հաղթանակ ձեռք բերելու համար ամենակարևորը  համառությունն է, սկզբունքայնությունը, վճռականությունը և մեր նվիրվածությունը՝ սեփական ժողովրդին, սեփական սկզբունքներին և մեր հավատին»,-  լրագրողների հետ զրույցի ընթացքում ասաց ՀԱԿ փոխնախագահ Լևոն Զուրաբյանը:


Լրագրողներից մեկի այն դիտարկմանը, թե իշխանության ներկայացուցիչները ափսոսանք են հայտնել, որ ՀԱԿ-ը չի մտել խորհրդարան, Լևոն Զուրաբյանը նկատեց, որ իշխանությունների, այսպես կոչված՝ ափսոսանքն ընդամենը «կոկորդիլոսի արցունքներ» են,  իրականում նրանք շատ էլ գոհ են, քանի, որ իրենց կյանքի նպատակն ու իմաստն այն էր, որ ՀԱԿ-ը հանակարծ ԱԺ-ում չհայտնվի, և իրենք այդ նպատակին հասան ընտրակեղծարարության գնով: Զուրաբյանը, սակայն,  ընտրակեղծարարության հետևանքով կրած պարտությունը  կորուստ չի համարում, քանի որ դա իրականում պարտություն չէ:


«Այ, մաքուր ընտրություններով որ մրցակցենք, տեսնենք՝ իրենցից ինչ է  մնում, և այդ օրը կգա, երբ մենք մաքուր ընտրություններով իրենցից բան չենք թողնի: Մեր օրակարգը նույնն է: Այս հուշարձանի մոտ նաև խորհրդանշական եմ համարում ասել, որ մենք հասնելու ենք հաղթանակի, մենք թույլ չենք տա, որ մեր ժողովուրդն այսպիսի վիճակի մեջ հայտնվի՝  կոռուպցիայի մեջ թաղված մնա, չեն թողնում մարդկանց աշխատել, արդարադատության բոլոր սկզբունքները քայքայված են, երբ որ մարդիկ ուղղակի պետական ինստիտուտների նկատմամբ կորցրել են հավատը և արտագաղթում են: Մենք չեն թողնելու ժողովրդին այս վիճակում: Մենք և, վստահ եմ, ՀՀ քաղաքացիների այն լավ, ազնիվ կորիզը, շարունակելու ենք պայքարը»,- ասաց Լևոն Զուրաբյանը:


Զուրաբյանի կարծիքով՝ նոր պատերազմական գործողությունները չի կարելի բացառել, իրականում վիճակը շատ բարդ է, Ադրբեջանը բավականին լուրջ սպառազինություններ է  գնել, և  նա կարող է ինչ-որ մի պահի գրոհի անցնել:


«Դրա համար էլ ենք մենք մեր վճռականությունը հայտնել: Եթե հիշում եք՝ նախագահ Լևոն Տեր-Պետրոսյանը դեկտեմբերի 17-ի համագումարի իր ելույթում նշեց, որ ինքը խաղաղության մեսիջ է տալիս,  բայց նաև պնդում է, որ եթե Ադրբեջանը դա ընդունի որպես թուլության նշան և պատերազմ սկսի,  նա նորից շրջաններ կկորցնի: Եվ մենք այստեղ ենք նաև այդ առումով մեր վճռականությունը հայտնելու»,- նշեց Զուրաբյանը:


Այն հարցին, թե նոր խորհրդարանի աշխատանքներին կհետևե՞ն, Լևոն Զուրաբյանն ասաց, որ եթե հետևելու բան լինի կհետևեն, ինչին հետևեցին Կոնգրեսի համակիրների և ակտիվիստների ծափահարությունները:   


Մանրամասները՝ տեսանյութերում:





Լիլիթ Թադևոսյան
