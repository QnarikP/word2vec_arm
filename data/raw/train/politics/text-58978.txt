
Մենք հասել ենք մի եզրագծի, որից այն կողմ իսկապես մեզ կործանում է սպասվում: Այդ մասին երեկ Սիսիանում նախընտրական հանդիպման ժամանակ ունեցած իր ելույթում հայտարարեց Կոնգրես-ՀԺԿ դաշինքի պատգամավորության թեկնածու Վահագն Խաչատրյանը:


«Այն, ինչ եղավ ապրիլին, գոնե սիսիանցիներն իրենց մաշկի վրա զգացել են, այն երիտասարդները, որ մահացան, հաստատ ձեզ բարեկամ էին, կամ ընկեր, ծանոթ, մեկնումեկի հետ կապ ունեք: Սիսիանը միշտ եղել է առաջնագծում, Ղարաբաղյան պատերազմի ժամանակ երևի այդ զոհերի թիվը չհաշվենք, ուղղակի իրենց կատարած ներդրումով պահել եք այս ամբողջ սահմանը: Հիմա, երբ մենք դարձել ենք այս խաղաղության գաղափարախոսը, մենք եկել ենք առաջին գիծ, ասում ենք՝ պետք է մեկ օր առաջ պայմանագիրը ստորագրվի, և մենք պետք է երկարաժամկետ, հարատև խաղաղության պայմանագիր ստորագրենք և ապրենք Ադրբեջանի ու տարածաշրջանի մնացած երկրների հետ: Մենք շատ լավ  գիտենք, թե ինչ է նշանակում պատերազմ: Մեզ մեղադրում են, ասում են՝ դուք հող տվող եք: Մենք հող տվող չենք, չենք էլ եղել, մենք հող գրավող ենք: Ես նկատի ունեմ Լևոն Տեր-Պետրոսյանին և իր թիմին, ու նաև այս ծրագրի մյուս գաղափարախոս ուժին՝ պարոն Դեմիճյանի գլխավորությամբ»,- ասաց Վահագն Խաչատրյանը:


Նա նշեց, որ փորձում են իրենց մի այդպիսի երկխոսության մեջ ներքաշել, բայց իրենք կարիք չունեն ասելու, թե ով են և ինչ են արել. ներկաներն ականատես են եղել: «Մի ժամանակ փորձեցին «մութ ու ցուրտ» տարիներ դարձնել այդ տարիները, բայց դրանք եղել են հաղթանակի տարիներ: Եվ այդ հաղթանակը ձեռք է բերվել ոչ թե նրա համար, որ ուղղակի ոչնչացվեն դրա արդյունքները, այլ նրա համար, որպեսզի մենք խաղաղ ապրենք»: 


«Սիսիանը երբևիցե արտագաղթող շրջան չի եղել: Եղել է Մարտունին, եղել է Շիրակի ռեգիոնը,  մարդիկ արտագաղթել են՝ աշխատանք փնտրելու պատրվակով, բայց ո՛չ խորհրդային տարիներին, ո՛չ էլ մինչև 2000 թվականը Սիսիանից մարդ չի արտագաղթել: Դուք նայեք ձեր շրջապատը՝ կտեսնեք: Իմ բարեկամներն են էնտեղ, ձեր բարեկամներն են էնտեղ, լավ կյանքից չի: Եվ եթե նայում եք՝ ինչ է կատարվել 98 թվականից հետո, ուղղակի ձեր մեջ հաշվեք, թե ձեր ինչն է ավելացել՝ նոր հագուստ, ավտոմեքենա, վերանորոգում, տուն, աշխատատեղ, գործարան, նոր դաշտ, տեխնիկա: Կտեսնեք, որ ոչինչ չի ավելացել, եղածն ուղղակի մաշվել է: Մենք չենք ուզում այսպիսի երկրում ապրել, չենք ուզում, որ այս վիճակը շարունակվի: Դրա համար մեր խոսքը, մեր դիմումն ուղղված է ձեզ՝ հավատացեք, որ մենք այն ուժն ենք, որը Հայաստանն ուզում է տեսնել ազատ, Հայաստանի քաղաքացիներին ուզում է տեսնել բարեկեցիկ »,- ասաց Վահագն Խաչատրյանը:


Լիլիթ Թադևոսյան


 
