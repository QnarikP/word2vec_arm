
«Քարոզարշավը մեզ համար դանդաղ, դրական դինամիկայով գնում է, որովհետև սկզբից դժվարությամբ էր ընկալվում, հարձակումները շատ էին՝ խաղաղության կոնցեպցիայի հետ կապված, հիմա շատ ավելի ընկալելի է»: Այսօր այս գումարման ԱԺ վերջին քառօրյային հաջորդող ճեպազրույցի ժամանակ  հայտարարեց ՀԱԿ խմբակցության քարտուղար Արամ Մանուկյանը: Նշենք, որ այս ճեպազրույցին մասնակցեց միայն ՀԱԿ խմբակցությունը:


«Ես 50-60 հանդիպում եմ անցկացրել, և հիմա ընկալումը բավականաչափ դրական է: Ովքե՞ր են մեզ քվեարկողները: Սահմանամերձ գոտու բնակիչներ, որոնք շատ լավ զգում են պատերազմի սպառնալիքը, տարիքով մարդիկ, որոնք ղարաբաղյան ազատագրականի կամ մասնակիցն են, կամ ժամանակակիցը, հասակով տղամարդիկ և կանայք շատ ավելի լավ են ընկալում և աջակցում այս ծրագրին: Եվ այն մայրերը, որոնք բանակում ունեն զինվորներ»,- ասաց Մանուկյանը:


Նա նշեց, որ իրենց խնդիրը անգամ իրենց քննադատողներին քննադատելը չէ, սակայն կան ուժեր, որոնք իրենց քննադատելով են ուզում ձայն հավաքել:


«Ծառի վրայի սնկեր, սպորներ են լինում, որ եթե ծառը չլինի, իրենք չկան: Իրենք ծառի հաշվին են սնվում է: Այսինքն՝ Լևոն Տեր-Պետրոսյանին քննադատելը որոշ քաղաքական ուժերի համար կայանալու, երևալու միջոց է: Բայց մենք աջուձախ չենք նայելու, սա մեր քաղաքական կուրսն է: Մենք ունենք հստակ քաղաքական ծրագիր, և այդ քաղաքական ծրագրի իրականացումը մեզ համար դոմինանտ գաղափար է: Կողքից փոքր-մոքր, պզուկ, սունկ գործիչների և «տեսաբանների» մենք չենք պատասխանելու: Մեր խնդիրը շատ ավելի լուրջ է, շատ ավելի հիմնարար և Հայաստանի ճակատագրին վերաբերող»,- ասաց Արամ Մանուկյանը:


Այնուհետև նա տեղեկացրեց, որ վաղը՝ մարտի 25-ին, Երևանի ժամանակակից արվեստի թանգարանում կբացվի իր հեղինակած նկարների անհատական ցուցահանդեսը, որը նվիրված է իր 60-ամյակին:


Մանրամասները՝ տեսանյութում:


Լիլիթ Թադևոսյան


 


 
