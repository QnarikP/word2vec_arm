
ՄԱԿ-ի գլխավոր քարտուղարի խոսնակը ՄԱԿ-ի անունից հայտարարություն է տարածել ԼՂ հիմնախնդրի վերաբերյալ:


«Մենք ի գիտություն ենք ընդունում ԵԱՀԿ Մինսկի խմբի համանախագահների՝ տարածաշրջան կատարած այցից հետո 2017 թվականի հունիսի 19-ին արված հայտարարությունը:


Մենք կիսում ենք համանախագահների մտահոգությունը՝ կապված հրադադարի ռեժիմի վերջին խախտումների հետ, որոնք շփման գծում հանգեցրել են մարդկային կորուստների:


Մենք կրկնում ենք կողմերին ուղղված նրանց կոչը՝ խուսափել հետագա սրացումից եւ քննարկել այն միջոցները, որոնց կարող են թուլացնել լարվածությունը: Մենք նաեւ միանում ենք համանխագահներին՝ կողմերին կոչ անելով բարեխղճորեն եւ քաղաքական կամք դրսեւորելով նորից մասնակցել բանակցություններին՝ ըստ էության: ՄԱԿ-ը  պատրաստ է աջակցել նման ջանքերին, եթե դրա կարիքը լինի»:


Հիշեցնենք, որ համանախագահները (Իգոր Պոպովը (Ռուսաստան), Ռիչարդ Հոգլանդը (ԱՄՆ) և Ստեֆան Վիսկոնտին (Ֆրանսիա)), տարածաշրջան կատարած այցից հետո հանդես էին եկել համատեղ հայտարարությամբ:


«ԵԱՀԿ Մինսկի խմբի համանախագահները, ինչպես նաև ԵԱՀԿ գործող նախագահի անձնական ներկայացուցիչ Անջեյ Կասպշիկը, հունիսին այցելել են տարածաշրջան՝  քննարկելու Լեռնային Ղարաբաղի հակամարտության խաղաղ կարգավորման գործում ապրիլի 28-ին Մոսկվայում կայացած նախարարական հանդիպումից հետո կողմերի դիրքորոշումները, ինչպես նաև հակամարտության գոտում տիրող ընդհանուր իրավիճակը:


Հունիսի 10-ին համանախագահները Երևանում հանդիպել են Հայաստանի Հանրապետության նախագահ Սերժ Սարգսյանի, իսկ հունիսի 19-ին Բաքվում՝ Ադրբեջանի նախագահ Իլհամ Ալիևի հետ: Երկու մայրաքաղաքներում էլ նրանք խորհրդակցություններ են անցկացրել արտաքին գործերի ու պաշտպանության նախարարների հետ: Հունիսի 12-ին համանախագահները մեկնել են Լեռնային Ղարաբաղ՝  հանդիպելու դե ֆակտո իշխանությունների հետ և այցելել են Լեռնային Ղարաբաղի հարակից մի շարք շրջաններ, այդ թվում՝ Զանգելան, Կուբաթլու, Լաչին և Քարվաճառ: Բաքվում նրանք նաև հանդիպել են Լեռնային Ղարաբաղի ադրբեջանական համայնքի հետ: 


Բաքվի հանդիպումների ժամանակ համանախագահները հայտնել են իրենց խորը մտահոգությունը շփման գծում հրադադարի ռեժիմի խախտման վերջին դեպքերի առնչությամբ, որոնք մարդկային կորուստների պատճառ են հանդիսացել իրենց՝ Ադրբեջան կատարելիք այցի նախօրեին: Նրանք կոչ են արել Ադրբեջանի ղեկավարությանը խուսափելու հետագա լարումից: Համանախագահները նույն ուղերձն են հղել նաեւ Հայաստանի ղեկավարներին և Լեռնային Ղարաբաղի դե ֆակտո իշխանություններին: Նրանք հորդորում են կողմերին՝ ձեռնարկել միջոցներ, որոնք կնվազեցնեն լարվածությունը շփման գծում և հայ-ադրբեջանական միջազգային սահմանին:


«Եվ Բաքվում, եւ Երեւանում, համանախագահները կողմերին կոչ են արել վերսկսել էական  բանակցությունները՝ հիմնված վստահության և քաղաքական կամքի վրա: Նրանք ընդգծել են, որ դա միակ ճանապարհն է կայուն խաղաղություն բերելու տարածաշրջանի ժողովուրդներին, որոնք ակնկալում են և արժանի են առաջընթացի և հակամարտության կարգավորման: Նախագահներы հայտնել են իրենց մտադրությունը վերսկսելու քաղաքական երկխոսությունը՝ փորձելով գտնել փոխզիջումային լուծում ամենավիճահարույց հարցերի շուրջ»,- ասվում է ասվում է ԵԱՀԿ տարածած հաղորդագրության մեջ: 


Նրանք նաև նախատեսում են առաջիկայում հանդիպել Հայաստանի և Ադրբեջանի արտգործնախարարների հետ՝ քննարկելու առաջիկա աշխատանքի ձևաչափը»:
