
«Եթե որոշակի բանի տեղ դնող լինեի, ով տարածել է այդ խնդիրը, նրան դատի կտայի», - Ազգային Ժողովում լրագրողների հետ զրույցում խոսելով իր հարսի շուրջ ծագած սկանդալի մասին՝ ասաց ԱԺ նախագահ Գալուստ Սահակյանը:


Օրերս հրապարակվել էր մի ձայնագրություն, որում  Գալուստ Սահակյանի որդու` պետական գույքի կառավարման վարչության պետ Արման Սահակյանի կինը` Երևանի թիվ 38 մանկապարտեզի տնօրեն Սեդա Հակոբյանն ուղղորդում է մարդկանց՝ մարզերում ապրող իրենց հարազատներին վերագրանցել թիվ 2 ընտրատարածքում, որտեղ  պատգամավորի թեկնածու է առաջադրվել Արման Սահակյանը:


 «Ձայնագության մեջ ոչ մի անծանոթ բան չկա, առավել ևս զանգողը զանգահարել է իր աշխատանքի պահին և խնդիրներ է առաջադրել, թե որտեղ ընտրեն: Այդտեղ որևէ խնդիր չկա: Իմ  հարսը, որ ուզենա էլ, չի կարող մարդկանց բերել, վերագրանցել: Որ շատ խոսում եք, ուզում եմ վիրավորվել, բայց նաև չեմ ուզում վիրավորվել: Իմ հարսը շատ բարեհոգի աղջիկ է և շատ լավ աշխատող և ճանաչվում է ամբողջ շրջապատի համար: Դա իր գործը չէ, Գալուստ Սահակյանի գործը կարող էր լինել, որ մարդ բերեր գրանցեր»,- ասաց Գալուստ Սահակյանը՝ հավելելով, որ Գալուստ Սահակյանն այն մարդն է, որ ոչնչից չի կարող վիրավորվել, որովհետև ուրիշի ունեցվածքից երբեք ու երբեք չի օգտվել:


Անդրադառնալով նաեւ ՀՀԿ թեկնածու Բազմասեր Առաքելյանի կողմից ՀՅԴ աջակիցներին ծեծելու մասին լուրերին՝ ԱԺ նախագահն ասաց, որ ծանոթ չէ. «Ամեն մեկդ մի բան է ասում, հիմա ձեզ թվում է` ես պետք է ամբողջ օրը նստած տեսնեմ, թե որտեղ է ծեծկռտո՞ւք: Իհարկե, պետք է ծեծկռտուք չլինի: Միգուցե միջադեպ եղել է, բայց ինչ աստիճան, դուք եք ասում, ես ծանոթ չեմ»,- ասաց Գալուստ Սահակյանը:


Խոսելով նաև իր տեղի մասին ՀՀԿ-ում՝ Գալուստ Սահակյանն ասաց, որ  իր տեղը մշտապես կա, քանի որ կուսակցության հիմնադիրներից է, սակայն  կցանկանար, որ հաջորդ խորհրդարանում էլ աշխատեր որպես ԱԺ նախագահ:


Լիլիթ Թադևոսյան


Մանրամասները՝ տեսանյութում



