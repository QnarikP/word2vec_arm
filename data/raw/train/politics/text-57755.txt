
Զգացողություն կա, որ շատ քաղաքական գործիչներ եւ ուժեր ցանկանում են իշխանության մեջ մտնել ցանկացած գնով, լրագրողների հետ հանդիպմանն ասաց  Հայ ազգային կոնգրեսի փոխնախագահ, պատգամավոր Արամ Մանուկյանը:


«Տպավորություն է, որ իշխանության գնացքը գնում է, ու դու անպայման պետք է մտնես էդ գնացքի մեջ, կարեւոր չէ՝ ում հետ: Չկա սկզբունք, կա չոր նպատակ՝ հայտնվել պառլամենտում: Ծախսես մեծ փողեր, որպեսզի գնաս պառլամենտ ու ոչինչ չանես», - նշեց Մանուկյանը:


Մյուս թերությունն, ըստ պատգամավորի, այն է, որ բոլոր քաղաքական ուժերն ասում են, թե ինչ է պետք ժողովրդին, բայց ոչ ոք չի ասում, թե ինչպես պետք է հասնել դրված նպատակներին: «Միակ ուժը, որը, բժշկի նման, դառը դեղամիջոց է առաջարկում, Հայ ազգային կոնգրեսն է, որը ցավագին, բայց բուժում է առաջարկում», - ասաց պատգամավորը:


Մանուկյանը  նշեց, որ եկել է երկրի վիճակի իրական պատկերը ներկայացնելու եւ համարձակ լուծումներ առաջարկելու ժամանակը, որքան էլ որ դա կարող է վարկանիշի կորուստի բերել:  Նա վիճակագրական տվյալներ ներկայացրեց, համաձայն որոնց՝ վերջին 10 տարվա ընթացքում Հայաստանի դպրոցականների թիվը պակասել է 100 հազարով, իսկ 1999-ի 602 հազար դպրոցականների դիմաց հիմա 360 հազար դպրոցական կա:


«Դա նշանակում է, որ մոտ 130 հազարով քիչ զինվոր է սպասարկվելու Հայաստանին: Բանակում 1994-ից հետո զոհվել է 1500 զինվոր եւ համարյա նույնքան խաղաղ բնակիչ: 2014-ից հետո միայն Տավուշի մարզում 20 գյուղի բնակիչներ այլեւս իրենց սահմանամերձ հողերը չեն մշակում: Հայաստանի  գյուղերի մոտ 10 տոկոսն արդեն մոտ 5 աշակերտ ունի: Շուրջ 250 դպրոց 100-ից քիչ աշակերտ ունի: Գյուղերը արագորեն դատարկվում են: Անցած տարվա տխուր ռեկորդը՝ 150 հազար գրին քարտի դիմում է լրացվել: Ռուսաստան է մեկնում օրական 11-12 լեփ-լեցուն ինքնաթիռ, որոնք կիսադատարկ են վերադառնում», - ասաց Մանուկյանը՝ նշելով, որ արտագաղթի պատճառները մի քանիսն են՝ աշխատանքի բացակայությունը,  սոցիալական արդարության պակասը եւ պատերազմի վտանգը:


Արամ Մանուկյանի մեջբերած տվյալների համաձայն՝ 1990-ականներին աշխարհի 5,5 միլիոն միգրանտների 60 տոկոսը բնակության վայրը փոխել է պատերազմի վտանգի պատճառով: 
