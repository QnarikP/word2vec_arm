
Հայ ազգային կոնգրես խմբակցության ղեկավար Լեւոն Զուրաբյանի  ելույթը՝ ԱԺ հայտարարությունների ժամին:


«Փետրվարի 24-ի լույս 25-ի գիշերը տեղի է ունեցել Ադրբեջանի կողմից դիվերսիոն գործողության փորձ, որի նպատակն էր մարդկային կորուստներ պատճառել հայկական զինուժին: Մեր զինվորների եւ հրամանատարների զգոնության, գրագետ եւ համարձակ գործողությունների շնորհիվ հնարավոր դարձավ հետ մղել ագրեսորին՝ պատճառելով նրան ծանր վնասներ:


Այս կապակցությամբ ԵԱՀԿ Մինսկի խմբի համանախագահները հատուկ հայտարարություն են արել՝ կոչ անելով առաջնագծից հեռացնել ռազմական ծանր տեխնիկան՝ ցավոք նորից հավասարապես մեղադրելով երկու կողմերին:   


Միջադեպից հետո, արդեն քանի օր է՝ Ադրբեջանն անդադար շարունակում է ինտենսիվ կերպով խախտել զինադադարը՝ շփման գծի ողջ երկայնքով կիրառելով հրանոթներ, ականանետներ, նռնականետներ:


Ադրբեջանի ինֆորմացիոն գործողությունների վերլուծությունը ցույց է տալիս, որ այն պատրաստվում է պատերազմական գործողությունների վերսկսմանը: Դրա հաստատումն են նաեւ ՀՀ ՊՆախարարի հայտարարությունները՝ Ադրբեջանի դեմ «Իսկանդեր» հրթիռների կիրառման հնարավորության մասին: Ակնհայտ է, որ ապրիլյան պատերազմին հետեւած իրավիճակի որոշակի կայունացումից հետո այն նորից սլանում է դեպի ռազմական գոծողությունների էսկալացիա:  Չի բացառվում Ադրբեջանի սադրանքների ակտիվացումը՝ կապված Հայաստանում տեղի ուենցող ընտրական գործընթացի հետ:


Այս վիճակում ստիպված ենք արձանագրել, որ ՀՀ իշխանությունները եւ ԱԺ-ում ներկայացված քաղաքական ուժերի մեծամասնությունը կարծես թերագնահատում են իրավիճակի լրջությունը: Իշխանությունների կողմից կոպիտ սխալ էր ընտրական ցուցակի առաջին համարի տեղում պաշտպանության նախարարի առաջադրումը, ինչը թեեւ չի հակասում օրենքի պահանջներին, այնուամենայնիվ,  ռազմական ճակատում ստեղծված անկայուն վիճակում անհարկի ազդեցություն է ունենալու նրա անմիջական պարտականությունների կատարման վրա ընտրական գործընթացի ընթացքում: Նույնքան անհասկանալի է ԱԺ անտարբերությունը ճակատային գծում ռազմական գործողությունների էսկալացիայի վերաբերյալ, որը դրսեւորվեց ստեղծված իրավիճակը ԱԺ փակ նիստում քննարկելու մեր առաջարկի մերժումով: Հայաստանի եւ Արցախի վրա կախված է պատերազմի վերսկման վտանգը:  Սա է այսօր Հայաստանի եւ Արցախ համար ամենակարեւոր հարցը: Պետք է ամեն ինչ անել, որ ընտրական գործընթացը բացասաբար չազդի ազգային անվտանգությանն առնչվող հարցերում ճիշտ որոշումներ ընդունելու մեր կարողության վրա, որոնք նաեւ բախտորոշ նշանակություն կունենան մեր ամբողջ ազգի համար: Մենք կոչ ենք անում լրջության եւ սթափության»:


 


Տեսանյութը՝ Armlur.am-ի
