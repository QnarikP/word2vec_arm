
Հայկական սփյուռքն արտասահմանում մի քանի միլիոնի է հասնում, և այդ սփյուռքի մի քանի նշանավոր ներկայացուցիչներ անդրադարձել են իրենց պատմական հայրենիքում տեղի ունեցող իրադարձություններին, որոնց արդյունքում հրաժարական տվեց Սերժ Սարգսյանը:


Ամերիկյան System Of A Down ռոք խմբի ղեկավար Սերժ Թանկյանը հենց ամենասկզբից ակտիվորեն մեկնաբանում էր ցույցերը և սատարում շարժմանը: Մայիսի 2-ին Թանկյանը ու  ևս չորս հայտնի հայ արվեստագետներ հայտարարություն են տարածել, որում համոզմունք են հայտնել, որ բողոքի ցույցերը կշարունակվեն և կհանգեցնեն արտահերթ խորհրդարանական ընտրությունների: «Ձեր համախմբվածությունը և նպատակասլացությունը ճանապարհ են բացել Հայաստանում իսկական դեմոկրատական փոփոխությունների առջև: Մենք կոչ ենք անում այդ ընտրություններն անցկացնել հնարավորինս շուտ, քանի որ դա այնպիսի կառավարություն ստեղծելու միակ ճանապարհն է, որը իսկապես կներկայացնի ժողովրդին»,- ասվում է հայտարարության մեջ:


Հանրահայտ ֆրանսիացի շանսոնիե Շառլ Ազնավուրը երկխոսության կողմնակից է: Բողոքի ցույցերի մեկնարկից չորս օր հետո՝ ապրիլի 21-ին, նա հանդես է եկել հայտարարությամբ՝ կողմերին երկխոսության կոչ անելով: «Թեպետ ես հեռու եմ, սիրտս Հայաստանում է: Շատ անհանգստացած եմ ներկայիս իրավիճակի կապակցությամբ: Բոլոր կողմերին կոչ եմ անում նստել բանակցությունների սեղանի շուրջ, որոշում գտնել և բռնություն թույլ չտալ»:


Ամերիկյան հեռուստաաստղ Քիմ Քարդաշյանը Սերժ Սարգսյանի հրաժարականի հաջորդ օրը՝ ապրիլի 24-ին, Twitter-ում գրել է. «Դա այնքան ոգևորիչ է՝ տեսնել, թե ինչպես խաղաղ ցույց անող հայերը հասան փոփոխության»:


Հայկական ծագմամբ նշանավոր մարզիկները, հիմնականում, քաղաքականությունից դուրս  են:


Հայաստանում տեղի ունեցող իրադարձությունների մասին ոչինչ չեն գրել ու չեն ասել ֆրանսիացի ֆուտբոլիստ, աշխարհի չեմպիոն, մայրական գծով հայազգի Յուրի Ջորկաևֆը, հավաքականում նրա նախկին ընկեր Ալեն Բողոսյանը, հայազգի թենիսիստ Դավիթ Նալբանդյանը: Դրա փոխարեն՝ Ջորկաևֆն ու Նալբանդյանը թվիթ են արել Ցեղասպանության օրը, և նրանք դա անում են ամեն տարի:


Նույնը  վերաբերում է նաև ամերիկացի երգչուհի Շերին. նա նույնպես արտահայտվել է Ցեղասպանության առիթով, բայց ընթացիկ իրադարձությունների մասին՝ ոչ:


Լոնդոնյան «Արսենալի» հարձակվող Հենրիկ Մխիթարյանը ապրիլի 23-ին Facebook-ի իր էջում գրել է, թե հպարտ է, որ հայ է, և հայրենակիցներին կոչ է արել բոլոր հարցրեը լուծել խաղաղ ճանապարհով:


Ինչ վերաբերում է քաղաքագետ, հայաստանցի հայ, բայց օտար շահեր սպասարկող Անդրանիկ Միգրանյանին և հրատարակիչ Արամ Գաբելյանովին, ապա նրանք ամաչում են իրենց  հայ լինելուց և ամենաբացասական էպիտետներով են բնորոշում հայաստանցի ցուցարարներին և նրանց առաջնորդ Նիկոլ Փաշինյանին: «Այդ ամբոխը, այդ խաժամուժը, այդ կեղտը պիտի թելադրի՞՝ ով ինչպես ապրի երկրում: Ամո՛թ: Նման դեպքերում ես ամաչում եմ, որ հայ եմ»,- մասնավորապես՝ ասել է Միգրանյանը:


Նշանավոր երաժիշտ Ստաս Նամինը (Անաստաս Միկոյան) և «Կրեմատորիում» խմբի առաջնորդ Արմեն Գրիգորյանը ողջունել ենն Հայաստանում տեղի ունեցած անարյուն իշխանափոխությունը:


Ըստ BBC-ի
