
Ժնևում կայացած գագաթաժողովից հետո տարբեր շահարկումներ են հնչում Բաքվից, և զինադադարի խախտումները շփման գծում շարունակվում են, ինչի հետևանքով զինվոր է զոհվել երեկ, Լեհաստանի արտգործնախարար Վիտոլդ Վաշչիկովսկու հետ Երևանում կայացած հանդիպումից հետո ասել է ԱԳ նախարար Էդվարդ Նալբանդյանը:


Նա նշել է, որ Լեհաստանի արտգործնախարարին ներկայացրել է միջազգային իրավունքի սկզբունքների՝ ուժի և ուժի սպառնալիքի չկիրառման, ժողովուրդների իրավահավասարության և ինքնորոշման ու տարածքային ամբողջականության հիման վրա, Լեռնային Ղարաբաղի հիմնախնդրի կարգավորման առաջմղման ուղղությամբ Հայաստանի և Մինսկի խմբի համանախագահ երկրների կողմից գործադրվող համատեղ ջանքերը:


Անցնող շաբաթ Սերժ Սարգսյանը Ադրբեջանի նախագահ Իլհամ Ալիեւի հետ Ժնեւում տեղի ունեցած բանակցություններից հետո հայտարարել է, որ թե ինքը, թե Ալիեւը շահագրգռված են զինադադարի ռեժիմի պահպանման մեջ:
