
«Այն, որ այս որոշումը բոլորի համար սպասելի էր, պարոն Մուկուչյանը, վստահաբար, չի սխալվել: Մենք արդեն 20 տարվա պատմություն ունենք Սահմանադրական դատարանի կողմից ընտրական վեճերով արդարադատության իրականացման»,- այդ մասին «Ազատություն» ռադիոկայանի հետ զրույցում նշել է փաստաբան, ՍԴ-ում «Կոնգրես-ՀԺԿ» դաշինքի ներկայացուցիչ Վահե Գրիգորյանը:


Հիշեցնենք, որ դաշինքը ՍԴ-ում վիճարկում էր ԱԺ ընտրությունների արդյունքները, եւ ՍԴ-ն մերժեց դաշինքի հայցը:


«Փաստորեն, մի կուսակցություն, որը վերահսկում է գործադիր, օրենսդիր և դատական իշխանությունները, միաժամանակ վերահսկում է նաև Սահմանադրական դատարանի դահլիճում Ձեր և հանրության կողմից տեսած ՀԱԿ և ՀԺԿ կուսակցություններից զատ մնացած բոլոր կողմերին՝ Կենտրոնական ընտրական հանձնաժողով, ոստիկանություն, դատախազություն: Եվ այդ շրջանակներում խոսել այն մասին, որ ապացույցներ չեն ներկայացվել՝ այստեղ արդեն պարոն Մուկուչյանի ասվածի որևէ իմաստ կամ բովանդակություն չի մնում: …


Սահմանադրական դատարանը պիտի փոխի իր դիրքորոշումն ընտրական վեճերի վերաբերյալ: Ապացուցման պարտականության բեռի նժարը պետք է էապես փոխվի դեպի պատասխանող կողմը: Պատասխանող կողմն է, որ վերահսկում է ամբողջ ռեսուրսը, տիրապետում է ողջ օպերատիվ-հետախուզական ինֆորմացիային, հսկայական պետական ռեսուրս: Եվ եթե ընտրությունների օրինականությունը, ընտրությունների օրինակարգությունը պիտի ճշտվի այն տեստով, թե արդյո՞ք ՀԱԿ-ՀԺԿ-ն կարողացավ ապացուցել ընտրությունների անօրինականությունը, թե ոչ, և եթե չկարողացավ ապացուցել անօրինականությունը, ուրեմն ընտրություններն օրինական են, սա՝ ըստ էության գրեթե անհնար պարտականություն է»,- ռադիոկայանի հետ զրույցում ասել է Գրիգորյանը:


 
