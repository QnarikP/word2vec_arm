
«Ազատություն» ռադիոկայանը հաղորդում է, որ Եվրամիության Արևելյան գործընկերության գագաթնաժողովի մասնակիցներն այսօր Բրյուսելում ընդունել են համատեղ հռչակագիր:


Հռչակագրի վեցերորդ կետում մասնավորապես ասված է. - «Գագաթնաժողովի մասնակիցներին շարունակում են խորապես մտահոգել տարածաշրջանի տարբեր հատվածներում միջազգային իրավունքի շարունակական խախտումները:


Գագաթնաժողովի մասնակիցները կոչ են անում ակտիվացնել չլուծված հակամարտությունները կարգավորելու ջանքերը՝ հիմնված միջազգային իրավունքի սկզբունքների և նորմերի վրա: Հակամարտությունների կարգավորումը, վստահության կառուցումն ու բարիդրացիական հարաբերությունները առանցքային են տնտեսական և սոցիալական զարգացման ու համագործակցության համար:


Գագաթնաժողովի մասնակիցները ողջունում են Եվրամիության մեծացող դերը հակամարտությունների կարգավորման և փոխվստահության կառուցման գործում՝ առկա բանակցային ձևաչափերի և գործընթացների շրջանակում կամ դրանց աջակցելով, ներառյալ դաշտային առաքելությունների միջոցով, երբ դրա կարիքը կա»։
