
ԱԳՆ-ն «աննրբանկատություն» է անվանել ԱՄՆ նախագահի ազգային անվտանգության հարցերով խորհրդական Ջոն Բոլթոնի հայտարարությունը, որ նա արել է Երևան կատարած այցի ժամանակ: Քաղաքական գործիչը Հայաստանին կոչ է արել հրաժարվել Մոսկվայի հետ բարեկամությունից և գովազդել է ամերիկյան զենքը:


Գերատեսչությունում Բոլթոնի խոսքը համեմատել են Երևանում ամերիկյան դեսպան Ռիչարդ Միլսի՝ ավելի վաղ արված հայտարարության հետ, երբ դիվանագետը պատմել էր Հայաստանում որոշակի խմբերի Վաշինգտոնի կողմից երկարատև նպատակաուղղված աջակցության մասին: Նա նաև խոստացել էր երկրին տրամադրել 26 մլն դոլար՝ «քաղաքացիական հասարակության և ԶԼՄ-ների աջակցության համար»:


«Թվում է՝ ավելի աննրբանկատություն, որ չի տարբերվում ներքին գործերին միջամտությունից, այլևս չի լինում: Պարզվում է՝ դա այդպես չէ»,- շեշտել են ԱԳՆ-ում:


Նշվում է, թե Բոլթոնը պահանջել է, որ «իր միջազգային հարաբերություններումՀայաստանը հրաժարվի «պատմական կլիշեներից»»՝ առանձնապես չթաքցնելով, որ խոսքը Ռուսաստանի հետ ավանդական բարեկամության մասին է:


«Նա նաև հայտարարել է, որ խորհրդարանական ընտրություններից հետո Փաշինյանից սպասում է նախաձեռնող քայլեր ղարաբաղյան հակամարտության կարգավորման հարցում: Բնականաբար, չի մոռացել գովազդել ամերիկյան զենքը, որը Հայաստանը պետք է ձեռք բերի ռուսաստանյանի փոխարեն»,- հավելել են գերատեսչությունում:


Բոլթոնը այցով Երևանում էր անցյալ շաբաթ: Մեկնաբանելով Լեռնային Ղարաբաղի հակամարտությունը՝ նա հայտարարել է, թե «ամերիկյան զենքը, ցանկացած դեպքում, ռուսականից լավն է»: Ընդ որում՝ հակամարտության կողմերից որևէ մեկին այդ զենքը վաճառելու որոշում դեռ չի կայացվել:


Փոխանցում է ria.ru-ն:


 
