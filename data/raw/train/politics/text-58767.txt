
Այսօր Կոնգրես-ՀԺԿ դաշինքի պատգամավորության թեկնածուները նախընտրական քարոզչություն են իրականացրել Գեղարքունիքի մարզում:


Դաշինքի թեկնածուներից Զոյա Թադևոսյանը Սևանում իր ելույթի ժամանակ տեղեկացրեց, որ ինքն արմատներով սևանցի է: 


«Իմ պապը Լճաշեն գյուղից է: Պապս եղել է այդ գյուղի կոլտնտեսության վարչության առաջին նախագահը: Ստալինյան ռեպրեսիայի տարիներին, երբ կուլակաթափության խնդիր էր դրված, պապս կազմակերպում էր վարչության նիստը, որոշում՝ ում պետք է կուլակաթափ անեն, գիշերը գնում էր այդ մարդկանց տները և ասում էր՝ ամեն ինչ արեք փրկվեք, վաղը հանկարծ չգամ, չտեսնեմ՝ հարստություն ունեք, որ չընկնենք այդ ռեպրեսիաների տակ: Ու այդպես պապս մարդկանց փրկելով՝ գյուղը ոչ մի արտաքսված մարդ չունեցավ: Իմ պապի խիզախությունը գենետիկորեն է անցել, իմ ամբողջ ցեղը խիզախ մարդիկ են»,- ասաց Զոյա Թադևոսյանը: Այնուհետև ներկաներին հարցրեց՝ եթե նրանք վախ ունեն, ապա ինչի՞ց են վախենում, եթե մեր երկրի տերն են:


Նա նշեց, որ ամեն անգամ Սևան մտնելիս տխրում է քաղաքի մռայլությունից, քաղաքն անցյալ տարի այնքան ավերված էր, ինչպես ռմբակոծությունից հետո:


«Ո՞ւր են գնում այդ փողերը, ուշադիր որ նայեք՝ կտեսնեք: Յուրաքանչյուր պաշտոնյա միայն զբաղված է ձեզ թալանելով: Ինչո՞ւ եք լռում, ինչո՞ւ եք հանդուրժում: Ձեր փողերն ինչո՞ւ պետք է գողանան: Գողը մտել է ձեր տուն՝ թալանում է, դուք հանգիստ հետևում եք, թե ոնց են թալանում: Մի բան էլ՝ տեղը ցույց եք տալիս, ասում եք՝ սա մոռացար, սա էլ տար: Եկեք միասին լինենք, ժողովուրդ, այսպես չի կարելի»,- ասաց Զոյա Թադևոսյանը: 


Մանրամասները՝ տեսանյութերում:


Լիլիթ Թադևոսյան


 


 
