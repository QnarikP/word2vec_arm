
Այսօր առավոտյան ժամը 8-ից Երեւանում մեկնարկել է ավագանու ընտրությունների քվեարկությունը:


Առաջադրվել են երեք քաղաքական ուժեր` «Ելք»-ը, «Երկիր Ծիրանի»-ն եւ ՀՀԿ-ն:


Ըստ ԿԸՀ-ի, Երևանում քվեարկելու իրավունք ունեցող քաղաքացիների ընդհանուր թիվը 842 հազար 147 է:


Քվեարկությունը դեռ շարունակվում է, սակայն, արդեն բազմաթիվ տեղեկություններ կան տարատեսակ խախտումների մասին, այդ թվում ընտրակաշառքիների, տեղամասերի մոտ «անհայտ անձանց» կուտակումների, վերահսկման փորձերի եւ այլն:


«Ազատություն» ռադիոկայանի թղթակիցը Կոնդում գտնվող ՀՀԿ շտաբներից մեկում տեսանկարահանել է, թե ինչպես են մարդիկ մտնում շտաբ, ոորոշ ժամանակ այնտեղ մնալուց հետո գնում տեղամաս` քվեարկելու: Թղթակիցը ապա մտել է այդ շտաբ եւ նկարահանել.  տեսանյութում երեւում է, թե ինչպես է շտաբում գտնվող տղամարդկանցից մեկը լրագրողին տեսնելուն պես սեղանից վերցնում մեծ թվով գումար եւ այն դնում գրպանում:


Աղմկահարույց դեպք է տեղի ունեցել նաեւ Տարոն Մարգարյանի Ավանում գտնվող շտաբերից մեկում. Քաղաքապետի թեկնածու Զարուհի Փոստանջյանը ընտրակաշառք բաժանելու մասին ահազանգի հետքերով գնացել է շտաբ, եւ նրան տեսնելով` շտաբի աշխատակիցները ցուցակները փակել են պահարանի դարակում` հրաժարվելով դրանք ցույց տալ: Դեպքի վայր ժամանած ոստիկանները իրենց հերթին, ոչ թե բացել են դարակը, այլ ստեղծել են մի այնպիսի իրավիճակ, որի արդյունքում Փոստանջյանին ուժով դուրս են հանել շտաբից, իսկ այդ ընթացքում ոստիկաններից մեկը դարակից հանել է ցուցակն ու տարել: Տեղեկություններ կան, որ միջադեպի արդյունքում բերման է ենթարկվել նաեւ Փոստանջյանի դուստրը:


Ի դեպ, ըստ ԿԸՀ-ի, ժամը 11-ի դրությամբ ընտրություններին մասնակցել է ընտրողների 11,19 տոկոսը:


 
