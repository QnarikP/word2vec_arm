
Երեւանի փողոցներում մեկնարկած ցույցերից օրեր անց Հայ ազգային կոնգրեսը, (Հայաստանում ALDE-ի անդամ կուսակցություն) ողջունել է Սերժ Սարգսյանի հրաժարականը վարչապետի պաշտոնից՝ համարելով դա Հայաստանում ժողովրդավարության համար կարեւոր քայլ:


Սերժ Սարգսյանը, որը տասը տարի շարունակ զբաղեցրել է Հայաստանի նախագահի պաշտոնը, ԱԺ-ի կողմից վարչապետ է ընտրվել ապրիլի 17-ին՝ նախագահության երկրորդ ժամկետի ավարտից օրեր անց. Սարգսյանի նախագահական լիազորություններն ավարտվել են ապրիլի 9-ին: Ընդդիմությունը քննադատեց Սարգսյանի՝ վարչապետի պաշտոնում ընտրությունը՝ նշելով, որ 2015 թվականին կայացած հանրաքվեից հետո, որով երկիրը նախագահական կառավարման ձեւից անցում էր կատարել խորհրդարանական կառավարման, Սարգսյանը, իշխանությունը նախագահից փոխանցելով վարչապետին, փորձում է կառչել իշխանությունից:  


Երեւանի փողոցներում գրեթե երկու շաբաթ տեւած խաղաղ ցույցերից հետո Սարգսյանը հայտարարեց իր հրաժարականի մասին: Իր հայտարարության մեջ Կոնգրեսը շնորհավորեց Հայաստանի ժողովրդին Սերժ Սարգսյանի հրաժարականի կապակցությամբ եւ նշեց, որ «տարիներ շարունակ մղվող պայքարը վերջապես պսակվեց հաջողությամբ՝ դուռ բացելով երկրում ժողովրդավարության հաստատման համար։ Սա կարևորագույն, սակայն ընդամենը առաջին քայլն է։ Այսօրվանից սկսած՝ բոլորս ապրում ենք այլ Հայաստանում, և նույն հետևողականությամբ և ոգեշնչմամբ մեր հասարակությունը պետք է լծվի նոր, ժողովրդավարական Հայրենիքի կառուցման գործին։


Ներկա պահի գլխավոր խնդիրը պետության կառավարելիության և իշխանության սահուն փոխանցման ապահովումն է»։


Սահմանադրության համաձայն՝ ՀՀ խորհրդարանը պետք է նոր վարչապետ ընտրի 7 օրվա ընթացքում: Սարգսյանը շարունակում է մնալ ՀՀԿ նախագահը, որը մեծամասնություն ունի ԱԺ-ում: Ընտրված նոր վարչապետը պետք է իր ծրագիրը խորհրդարանին ներկայացնի ընտրվելուց 20 օր հետո, եւ եթե այն մերժվի խորհրդարանի կողմից, ապա պետք է անցկացվեն խորհրդարանական նոր ընտրություններ:  


Ավելի վաղ ALDE-ի փոխնախագահ Բախ Մորթենսենը մեկնել էր Երեւան, որտեղ մի շարք հանդիպումներ էր ունեցել, այդ թվում Հայ ազգային կոնգրեսի ներկայացուցիչների հետ: Նա նշել է, որ ALDE-ն հաստատակամորեն աջակցում է Հայաստանի եւ ամբողջ Կովկասի եվրոպական ուղղվածությունը, եւ իր հիացմունքն է հայտնել եվրոպական արժեքների վրա հիմնված հասարակության մեջ ապրելու՝ հայ ժողովրդի ձգտման կապակցությամբ:
