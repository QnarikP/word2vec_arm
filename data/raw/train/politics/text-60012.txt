
Գագիկ Ծառուկյանի մամուլի խոսնակ Իվետա Տոնոյանը «Ազատության» հետ զրույցում պնդել է, որ պատգամավորական մանդատից հրաժարվելու դիմումները գրել եւ ստորագրել են «Ծառուկյան դաշինքի» թեկնածուները՝ ընտրություններից առաջ:


«Նախընտրական շրջանում բոլոր թեկնածուների հետ եղել են քաղաքական պայմանավորվածություններ՝ ցուցակում ընդգրկվելու, ընտրություններին մասնակցելու պայմանների հետ կապված: Դրանք հիմնականում վերաբերել են, բնականաբար, թե թեկնածուներից ով որքան ձայն կարող է ապահովել դաշինքի համար, կամ ով ընտրողների ինչ քանակի վստահություն է վայելում: Սակայն ընտրությունների արդյունքները ցույց տվեցին, որ այդ թեկնածուները անգամ իրենց նշած եւ բարձրաձայնած ձայների կեսը չունեն: Բնականաբար դա պետք է համապատասխան գնահատականի արժանանար․․․ Խոսքը ոչ թե կոնկրետ հաղթել կամ չհաղթելուն է վերաբերում, այլ կոնկրետ վստահության քվեների ծավալին եւ քանակին: Ու հիմա փորձել զոհի կարգավիճակով հանդես գալ, կարծում եմ, ազնիվ չէ»,- ասել է Տոնոյանը:


Տոնոյանը նաեւ ասել է, թե դժգոհող թեկնածուներից որեւէ մեկը չի դիմել իրավապահներին՝ պարզելու իրականությունը, ինչն ինքը պատահական չի համարում․«Եթե այդ հարցով զբաղվեն իրավապահ մարմինները, ապա միանշանակ սուտ մատնության մեղադրանք նրանց կարող է առաջադրվել, քանզի ձեռագրաբանական մեկ ուսումնասիրությունն էլ, կարծում եմ, բավարար կլինի, որպեսզի վերջ տրվի այս խոսակցություններին: Այնպես որ, դա կա՛մ պրիմիտիվ սուտ է, կա՛մ հիշողության կարճաժամկետ կորուստ»:


 
