
«Վարդաշեն» քրեակատարողական հիմնարկից քիչ առաջ ազատ արձակվեց պահեստազորի գնդապետ Վոլոդյա Ավետիսյանը:  Նա ազատ արձակվեց 2013 թ. կիրառված համաներման հետևանքով պատժաչափի կրճատման արդյունքում:


Tert.am-ի փոխանցմամբ, «Վարդաշեն» ՔԿՀ-ի դիմաց նրան դիմավորելու էին եկել նրա մարտական ընկերներն ու հարազատները:   6 տարի ժամկետով դատապարտված Վոլոդյա Ավետիսյանը պատիժը կրելու ընթացքում 6 անգամ ներկայացվել էր պատժից պայմանական վաղաժամկետ ազատվելու, սակայն «Անկախ» հանձնաժողովի կողմից բոլոր դեպքերում քրեակատարողական հիմնարկի վարչակազմի միջնորդագիրը մերժվել է՝ առանց որևէ հիմնավորման:  


Վոլոդյա Ավետիսյանին առաջին ատյանի դատարանը մեղավոր է ճանաչել ՀՀ քրեական օրենսգրքի 178 հոդվածի 2-րդ մասի 2-րդ և 5-րդ կետերով և ՀՀ քրեական օրենսգրքի 34-178 հոդվածի 2-րդ մասի 5-րդ կետով նախատեսված հանցանքներ կատարելու մեջ, այն բանից հետո, երբ վերջնինս անժամկետ նստացույց էր սկսել Ազատության հրապարակում:   Վոլոդյա Ավետիսյանի նկատմամբ վերջնական պատիժ է նշանակվել ազատազրկում՝ վեց տարի ժամկետով:  


Ազատ արձակվելուց հետո Ավետիսյանը ուղեւորվել է կառավարության շենքի մոտ, որտեղ անժամկետ նստացույց է սկսել: 


Ազատության փոխանցմամբ, Ավետիսյանն ասել է, որ նստացույցի պահանջն է, «որպեսզի Հայաստանը օրենքի երկիր դառնա»:
