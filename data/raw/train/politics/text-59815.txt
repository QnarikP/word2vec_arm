
Սահանադրական դատարանում Կոնգրես-ՀԺԿ դաշինքի՝ ապրիլի 2-ի ընտրությունների արդյունքների վավերականությանը վերաբերող դիմումի քննության ժամանակ դաշինքի ներկայացուցիչ Վահե Գրիգորյանի եզրափակիչ ելույթը՝ որոշակի կրճատումներով:


«Սա վակուումում տեղի ունեցող տեխնիկական գործընթացի վերաբերյալ քննվող գործ չէ: Օրինականությունը, որը դրվում է այս գործի քննության ֆոկուսում, տվյալ դեպքում չի կարող լինել միայն տեխնիկական նորմերի պահպանան՝ այս դատարանին հետաքրքրող միակ առարկան: Երբ Հայաստանն ընտրեց քելզենյան մոդելի Սահմանադրական դատարանի համակարգը, ե՛ւ ընտրողները, ե՛ւ հետագայում երկու սահմանադրական փոփոխությունների ընթացքում այս մոդելը պահպանողներն իրենց մտքում ունեցել են այս մոդելի այն կարեւորագույն առավելությունը, որ այս մոդելը միշտ «արկղից դուրս նայող» դատարանի հնարավորություն է տալիս: Այն կարող է լայն եւ կոնտեքստուալ վերլուծությունների հիման վրա քննել նաեւ ընտրական վեճերը: Եվ բարեբախտաբար՝ մենք ունենք այդպիսի դատարան: Քանի որ ընտրական գործընթացն ինքնին միայն տեխնիկիական գործընթաց չէ եւ տեղի է ունենու ավելի լայն քաղաքական եւ մշակութային կոնտեքստում, այս դատարանը չի կարող անտեսել այդ համատեքստը՝ ինչպիսին է այն: Նամանավանդ, երբ այդ կոնտեքստում հիմնական խաղացողներից մեկը այս քաղաքական մրցակցության մասնակիցն է: Խոսքը վերաբերում է այս պահի դրությամբ ՀՀԿ-ին: Սա ուղղակիորեն սահանադրական իրավական հետաքրքրության առարկա է: Բացատրեմ՝ ինչ նկատի ունեմ: Մենք խոսում ենք մի կուսակցության մասին, որը օրինական հիմունքներով, ըստ պատասխանողի, վերահսկում է Հանրապետության օրենսդիր մարմինը: Ես չեմ խոսում հանցավոր կամ ապօրինի որեւէ սխեմաների մասին: Այն ունի բավարար մանդատ, որ կանխորոշի այդ մարմնի բոլոր գործողսությունները: Օրինականությունն այդ մարմնի կայացրած ակտերին համապատասխանությունն է, այլ խոսքով՝ այդ կուսակցության կամքին համապատասխանությունը: Նույն կուսակցությունը բոլորովին օրինական հիմքերով, ըստ պատասխանողի, վերահսկում է նաեւ գործադիր իշխանությունը՝ վերից վար: Նույն կուսակցությունը վերահկում է նաեւ նախագահի՝ լայն իրավասություններով օժտված ինստիտուտը, որը, ինչպես գիտենք, միջատություններ ունի իշխանության բոլոր ճյուղերի վրա: Բնականաբար՝ դատական իշխանության մասով՝ ավելի չափավորված: Պետք է ավելի մանրամասն խոսել, թե որքանով է մեծ ՀՀԿ-ի ազդեցությունը դատական իշխանության վրա: Իսկ դա ավելի քան շոշափելի է: Դատական իշխանության՝ գործադիր իշխանությունից կախվածության հանգամանքը հանդիսացել է այն հիմքերից մեկը, որը սահմանադրական փոփոխությունների է բերել: Հիշեք սահմանադրական փոփոխությունների քննարկումների ողջ կոնտեքստը՝ դատական իշխանության հետ կապված: երկրորդ հանգամանքը՝ Հայաստանի Հանրապետությունը Երկիր մոլորակի վրա գտնվող այն պետություններից է, որը միապետություն չէ, եւ որի բոլոր դատավորները նշանակվել են կամ վերանշանակվել են Հայաստանի Հանրապետական կուսակցության նախագահի կողմից: Եվ դուք գիտեք՝ նախագահի հայեցողական շրջանակն ինչ ընդարձակ է: Այլ խոսքով, մենք գործ ունենք մի կուսակցության հետ, որը վերահսկում է իշխանության բոլոր երեք ճյուղերը, ինչը ծայրահեղ հակասահմանադրական իրավիճակ է: Հիշենք՝ 5-րդ հոդվածի հիմնարար նպատակն է՝ իշխանության որեւէ ճյուղի կողմից իշխանության որեւէ այլ ճյուղի նկատմամբ գերիշխանություն ձեռք բերելը բացառելը: Իրավիճակի հակասահմանադրականությունն այն աստիճան խորն է, որ իշխանության մի ճյուղի գերիշխանությունը չի քննարկվում որեւէ այլ ճյուղի նկատմամբ, այլ մեկ կուսակցությունն է գերիշխում իր իշխանության բոլոր ճյուղերի նկատմամբ: ԻՆչ նշանակություն ունի սա այս դատավարության նկատմամբ: Երեկ Թոխյանը հարցրեց՝ շարունակաբար Սահմանադրական դատարանը սահմանել է ստանդարտներ, ապացույցների կանոններ եւ դատավարական ընթացակարգեր, դիմելու համար ընդունելության նվազագույն չափանիշներ, ինչու՞ դրանք պահպանված չեն: Բարձր դատարան, եթե այս դատարանը շարունակելու է ընդհանուր կոնտեքստը անտեսելով պնդել այն նույն ստանդարտները, որոնք ընդունման պահին ընդունվել են այն կանխավարկածով, որ Հայաստանի Հանրապետությունում ժողովրդավարական հաստատությունների գործունեության արդյունավերտությունը գոնե հարաբերականորեն գոյություն ունի, ապա այս դատարավարությունը չի կարող բավարարել որեւէ, նույնիսկ ընտրական վեճերին վերաբերող արդարության նվազագույն պահանջը: Եկեք ավելի պարզ խոսենք, այն ստանդարտները, որոնք առաջադրվել են իմ վստահորդին, հետեւյալն են. գոյություն ունեն x, y, z ապացույցները, որոնք հնարավորւթյուն կտան Սահմանադրական դատարանին խորությամբ ուսումնասիրել վեճը եւ կայացնել համապատասխան որոշում: X ապացույցը ձեզ կտա Հանրապետական կուսակցությունը, y ապացույցը կստանաք Հանրապետական կուսակցությունից, z ապացույցը ձեզ կշնորհի Հանրապետական կուսակցությունը: Բերեք մեզ այդ ապացույցները, եւ մենք մեր բարձր արդարադատության բարձրությունից կքննենք եւ կորոշենք ՝ զրկել այդ կուսակցությանը իշխանության շարունակականությունից, թե ոչ: Դա չափազանց բարձր ստանդարտ է, սա ապացուցման բեռի բաշխման չափազանց անարդար մոդել է: Միայն այն փաստը, որ 20 տարի որեւէ դիմող իր առավելագույն ջանքերի գործադրմամբ չի կարողացել այդ ստանդարտի, ձեր պատկերացրած ստանդարտի նույնիսկ նվազագույնը բավարարել, դա պետք է ձեզ հուշի, որ եղել է չափազանց բարձր ստանդարտ եւ բեռ՝ դրված դիմողների վրա: Իմ խորին համոզամբ, այդ դատարանը, ունենալով բոլոր սահանադրական լիազորությունները, այն ատյանը չէ, որտեղ ժամերով քննարկվի քվեախցի կահավորման՝ օրինականությանը համապատասխանության հարցերը, բայց կողմերը ստիպված գալիս, իջնում են այդ մակարդակին, որովհետեւ խոսքը վերաբերում է օրինականության շրջանակներում ընտրությունների արդյունքների օրինականությանը:  Սահմանադրության հինգերորդ հոդվածը փաստացի գետնին է հավասարեցված՝ օրենքի տառի խստիվ պահպանմամբ: Օրենքի ոչ մի տառ չի խախտվել հինգերորդ հոդվածի տապալման համար: Հինգերորդ հոդվածի տապալումը անխուսափելիորեն հանգեցնելու է 6-րդ հոդվածի առաջ գալուն, արդեն ո՛չ Հայաստանի Հանրապետության, մենք անգիր գիտենք, թե որ պետության, ես չեմ ուզում պղծել այս ատյանը՝ դա արտաբերելով: Միակուսակցական ամբողջատիրության դիակը վաղուց բախում է այս դատարանի դռները: Կամ դուք նրան ցույց եք տալու իր տեղը, կամ սպասելու եք, որ նա, վերակենդանացած՝ ձեզ ցույց տա իր տեղը: Այսօր արդեն, այս պահի դրությւամբ, բացարձակ կեղծիք կլինի որեւէ մեկի կողմից, որ չբարձրաձայնի այս հարցը: Այս հարցի մասին հրաշալի գիտի յուրաքանչյուր տաքսիստ այս երկրում, սրա մասին խոսում են բոլոր քաղաքացիները: Մինչդեռ Սահմանադրական դատարանը ինքն իրեն պատնեշել է օրինականության ստուգման իր առաջադած խնդրով, այն օրինականության, որը ձեւավորվում է այն նույն իրավական ակտերի միջոցով, որոնք ընդունում է այդ նույն կուսակցությունը: Ես չեմ ուզում մասնավորեցնել կոնկրետ կուսակցության հարցը, ցանկացած կուսակցություն նույն որակն է ձեռք բերում, այդպիսին է իշխանության բնույթը: Բարձր դատարան, այս դատարանը վերջին ատյանն է, որը կարող է փակել այդ դռները, եւ, իմ խորին համոզմամբ, այդ ատյանը սահմանադրական փոփոխություններից հետո, երբ Հայաստանն անցել է խորհրդարանական կառավարան մոդելի, ինչը նշանակում է իշխանության առնվազն երկու ճյուղերի մերձեցմանը, երբեն նաեւ՝ սերրտաճմանը (պրակտիկայում հենց էդպես էլ եղել է), Հայաստանի Հանրապետության դատական իշխանության մյուս մարմինները շատ տեւական ժամանակ անկախության բացակայությունից տուժելու են: Այս ատյանը դեռ ունի այդ հնարավորությունը: Կամ այս ատյանը դառնալու է սկզբունքների, դոկտրինների եւ լուծումների գտնման հիմնական ասպարեզը, կամ շարունակելու է տարիներ շարունակ մնալ քվեախցերի կահավորան օրինականության վերաբերյալ վեճեր քննող դատարան: Ես հուսով եմ, որ առաջինն եք ընտրելու: Իմ վստահորդի դիրքորոշումն է՝ եթե նույնիսկ այս դատարանը չի կարողանա բավարարել դիմումն ամբողջությամբ, ապա պարտավոր է առնվազն համարժեքորեն արձագանքել Հայաստանի Հանրապետությունում այս պահին տիրող սահմանադրական ճգնաժամին՝ առնվազն արձանագրելով դրա գոյությունը:
