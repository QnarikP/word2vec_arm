
Լեռնային Ղարաբաղի հակամարտության կարգավորման շուրջ բանակցություններ չեն ընթանում, որովհետև Ադրբեջանն Արցախի դեմ լուրջ հարված հասցրեց ապրիլյան ագրեսիայով, հայտարարել է ՀՀ արտաքին գործերի նախարար Էդվարդ Նալբանդյանը: 


«Հայաստանը և Մինսկի խմբի եռանախագահները քայլեր ձեռնարկեցին ու շարունակում են ջանքերը՝ ուղղված համապատասխան պայմանների ստեղծմանը, որպեսզի բանակցային գործընթացը հնարավոր լինի առաջ մղել: Դրան էին ուղղված գագաթաժողովները, որոնք անցկացվեցին Վիեննայում ու Սանկտ Պետերբուրգում, պայմանավորվածությունները, որոնք ձեռքբերվեցին դրանց ժամանակ: Հայտնի է, որ միջազգային հանրությունը, ՄԽ եռանախագահները, Հայաստանը խոսում են մեկ լեզվով, իսկ Ադրբեջանը՝ այլ: Հենց Ադրբեջանն է հրաժարվում կատարել այն պայմանավորվածությունները, որոնք ձեռքբերվեցին Վիեննայում, ապա՝ Սանկտ Պետերբուրգում»,- ասել է Էդվարդ Նալբանդյանը:  Միաժամանակ, նա նշել է,որ բանակցություններին այլընտրանք չկա:


«Եռանախագահները Հայաստանի ու Ադրբեջանի հետ փորձում են հնարավոր ջանքեր գործադրել, որպեսզի առաջ մղեն բանակցային գործընթացը: ՄԽ եռանախագահները այցելեցին Բաքու, մարտի 27-ին այցելելու են Հայաստան, մեկնելու են Ղարաբաղ… Պետք է փորձենք գործընթացը շարժել առաջ, բայց պետք է բացառվեն իրադարձությունները, ինչպիսին տեղի ունեցան նախորդ տարվա ապրիլին: Բանակցային գործընթացի համար պետք է բարենպաստ պայմաններ ստեղծվեն»,- նշեց ՀՀ ԱԳ նախարարը:
