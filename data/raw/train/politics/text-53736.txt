
ԱԺ Հայ ազգային կոնգրես խմբակցության ղեկավար Լեւոն Զուրաբյանի հայտարարությունը ԱԺ այսօրվաա նիստում:


«Ղարաբաղյան քառորյա պատերազմը բոլորիս համար ցնցում էր, որը նաեւ առիթ դարձավ լուրջ վերաիմաստավորումների համար։ Ընդդիմությունը հայտարարեց պատերազմական վտանգի պայմաններում երկրի քաղաքական ուժերի համախմբման եւ ներազգային միասնականության մասին։ Ամբողջ հայությունն այսօր լծված է հայրենիքի պաշտպանության գործին:


Միեւնույն ժամանակ ակնհայտ է, որ առավել քան երբեւէ, գործի հաջողության համար անհրաժեշտ է արմատական փոփոխություններ կատարել մեր երկրում, առողջացնել քաղաքական եւ տնտեսական համակարգը, հիմք դնել մեր անվտանգության համակարգի եւ ռազմական կարողությունների շեշտակի հզորացման համար։ Պետք է վերջ տալ կոռուպցիային, թալանին եւ ընտրակեղծարարությանը։


Ցավոք սրտի, իշխանությունների գործողությունները ցույց չեն տալիս, որ իրենք լուրջ դասեր են քաղել կատարվածից եւ պատրաստ են հանուն ազգային համախմբման ընդառաջ գնալ սեփական հանրությանը։ Իշխանությունները ըստ էության չընդունեցին միացյալ հինգ պահանջներից եւ ոչ մեկը, չգնացին որեւէ փոխզիջման, իսկ ապրիլի 17-իընտրությունները անցկացրեցին կեղծարարության հայտնի ավանդույթներով ։


Իհարկե, մեր դիրքորոշումը Հայաստանի եւ Լեռնային Ղարաբաղի անվտանգությանը սպառնացող իրավիճակում ազգային համխմբման վերաբերյալ պայմանավորված չի իշխանության քայլերով եւ չի կարող դառնալ քաղաքական սակարկությունների առարկա։ Բայց մենք պահանջում ենք իշխանություններից սթափություն եւ ադեկվատություն ստեղծված իրավիճակին։


Ինչ վերաբերում է Ընտրական օրենսգրքի քննարկմանը, Հայ Ազգային Կոնգրեսը, չտեսնելով իշխանությունների կողմից համարժեք քայլեր հանրությանն ընդառաջ, առկախում է իր մասնակցությունը օրենսգրքի քննարկմանը, քանի դեռ բարեխիղճ բանակցությունների արդյունքում ձեռք չի բերվել կոնսենսուս ընտրական օրենսգրքի շուրջ»։


 
