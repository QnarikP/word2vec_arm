
Ազգային ժողովի «Ծառուկյան» խմբակցության պատգամավորներ Հարություն Ղարագյոզյանը (Կարամելի Հարութ), Արտյոմ Ծառուկյանն ու Խաչիկ Մանուկյանը հրաժարականի դիմումներ են ներկայացրել, նրանք վայր են դնում պատգամավորի մանդատները: Ընդ որում, բոլոր երեքը այն 11-ի թվում են, որոնք մայիսի 4-ին հրաժարվել էին իրենց անունից տարածված՝ մանդատից հրաժարվելու մասին դիմումներից:  


Ըստ ԱԺ կանոնակարգ-օրենքի, եթե մեկ շաբաթվա ընթացքում պատգամավորները հետ չվերցնեն իրենց դիմումները, դրանք կհամարվեն ընդունված: Հիշեցնենք, որ նրանք «Ծառուկյան» դաշինքի այն 8 պատգամավորներից են, որոնք սկզբում ինքնաբացարկի դիմումներ էին ներկայացրել ԿԸՀ, ապա հրաժարվել իրենց դիմումներից եւ վերցրել պատգամավորական մանդատները: 


«Ծառուկյան» դաշինքում մանդատները վայր դնելու գործընթացը սկսվել էր ընտրություններից հետո, տասնյակից ավելի պատգամավորների անունից հայտարարություն տարածվեց, որ նրանք վայր են դնում մանդատները: Սակայն ԿԸՀ նիստում, հարցի քննարկման ժամանակ անձամբ ներկա 11 պատգամավոր հրաժարվեց մանդատը վայր դնելու մասին դիմումներից: Նրանցից 8-ը, այդ թվում՝ Հարություն Ղարագյոզյանը, Խաչիկ Մանուկյանը եւ Արտյոմ Ծառուկյանը, մանդատ ստացան: 
