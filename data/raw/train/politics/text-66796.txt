
Մարտի 1-ի ոճրագործության հիմնական դրդապատճառներից մեկը բացահայտում է «Վիկիլիքս»-ում հրապրակած փաստաթղթերից մեկը, Ազատության հրապարակում հավաքի ժամանակ ասաց Լեւոն Զուրաբյանը:


Նա հիշեցրեց, որ այն ժամանակ Հայաստանում ԱՄՆ ժամանակավոր հավատարմատար Ջոզեֆ Փենինգթոնը մի ուշագրավ տեղեկություն է տալիս Հայաստանի հետընտրական զարգացումների շրջանի վերաբերյալ, ըստ որի, մարտի 6-ին իրեն է այցելել ՍԴ անդամ Վալերի Պողոսյանը եւ տեղեկացրել, որ մինչեւ մարտի 1-ի իրադարձությունները ՍԴ-ը մեծամասամբ հակված էր շրջել այն արդյունքները, որն արձանագրել էր ԿԸՀ-ն:


Այսինքն, ըստ զեկույցի, ՍԴ 9 դատավորից 7-ը պատրաստ էին քվեարկել հանուն արդարության եւ ճանաչել ընտրություններում Տեր-Պետրոսյանի հաղթանակը: Բայց փաստորեն, մարտի 1-ի իրադարձություններից հետո դատավորները հայտնվեցին ծանրագույն ճնշումների ներքո՝ Ռոբերտ Քոչարյանի օգնական Արմեն Գեւորգյանը անձամբ  զանգում էր դատավորներին եւ սպառնալիքներով պարտադրում նախագահականի կամքը:


«Մեր պլանը շատ պարզ էր՝ 10 օր մենք անդադար ցույցեր էինք անում, եւ հասկանալի էր, որ եթե մինչեւ մարտի 8-ը՝ ՍԴ վճռի կայացման օրը, ժողովուրդը մնար հրապարակում, դատարանը զերծ էր մնալու ճնշումներից եւ արդար վճիռ էր կայացնելու: Իշխանությունը հասկացավ, որ պարտվել է քաղաքական պայքարը, եւ այլ բան չի մնում, քան ցուցարարներին ուժով ցրել: Մարտի 1-ին իրականում կատարվել է պետության առեւանգում մի խումբ մարդկանց կողմից», - ասաց Կոնգրեսի փոխնախագահը` հավելելով, որ ներկա սերնդի ուսերին է ընկած առաքելությունը՝ Հայաստանին վերադարձնելու իր կորցրած գարունը: 



