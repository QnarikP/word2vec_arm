
Հայ ազգային կոնգրեսի Արտաքին հարցերի հանձնաժողովի նախագահ Վլադիմիր Կարապետյանը Facebook-ում գրում է.


«Օրերս ՌԻԱ-Նովոստի կայքին տված իր ծավալուն հարցազրույցում Ադրբեջանի ԱԳ նախարար Է. Մամեդյարովը մի քանի հայտարարություն է արել, որոնց արժե անդրադառնալ: Ընդհանրապես, նման հայտարարությունները լրացուցիչ նշանակություն են ստանում՝ հաշվի առնելով արձագանքի բացակայությունը հիմնական այն շեշտադրումների վրա, որոնք վերաբերում են ԼՂ հակամարտության կարգավորման հարցերին: Նախ, Է. Մամեդյարովը խոսում է հայկական կողմի հետ հանդիպման պատրաստակամության մասին: Որքան էլ այն ձևական լինի, դա հայտարարություն է, որը պետք է ստանա պատասխան: Այլապես հանդիպման ձգձգման մեջ կմեղադրվի հենց Հայաստանը: Ադրբեջանի ԱԳ նախարարը նաև հայտարարում է, որ Ադրբեջանը ռազմական ուժով «բռնազավթած հողեր է ազատագրում», որպես օրինակ բերելով Ջեբրաիլում գտնվող մի գյուղ, ուր վերադառնում են փախստականներ: Սա տհաճ նորություն է՝ 1994 թվականից մենք որևէ տարածք չէինք զիջել, առավելևս ուժով մեզանից չեն խլել: Ավելին, մեր բարձրաստիճան պաշտոնյանները մշտապես հայտարարել են, որ մեր ԶՈւ ոչ միայն կպաշտպանի մեր սահմանների անձեռնմխելիությունը, այլև հակառակորդի հարձակման դեպքում, (ան)համարժեք վնաս կհասցնի նրան: Հիմա Ադրբեջանի ԱԳ նախարարը ի լուր աշխարհի հայտնում է ուժով տարածքներ ազատելու մասին, իսկ ՀՀ ԱԳ ու պաշտպանության նախարարությունները նույնիսկ չեն արձագանքում:  Հարցազրույցում կան ևս մի քանի՝ արձագանք ու մեկնաբանություն պահանջող հայտարարություններ, վստահ եմ՝ ՀՀ ԱԳՆ չպետք է լռելյայն ու դիտորդի կարգավիճակով հետևի ադրբեջանցիների նախաձեռնություններին»:
