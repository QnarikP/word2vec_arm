
«Նոր բան չենք պնդում, տարիներ շարունակ ասել ենք եւ շարունակում ենք ասել», - այսօր ԱԳՆ-ում տեղի ունեցած ճեպազրույցի ժամանակ այսպես է արձագանքել ԱԳն խոսնակ Տիգրան Բալայանը՝ վարչապետի Նիկոլ Փաշինյանի Լեռնային Ղարաբաղի բանակցային սեղանի շուրջ վերադարձնելու մասին արված հայտարարության վերաբերյալ հարցին:


Բալայանը հավելել է. «Պարզապես այժմ իրողություններ են փոխվել, որը ենթադրում է Արցախի ավելի ներգրավում բանակցային գործընթացին»:


Նրա խոսքով, Հայաստանի դիրքորոշումը ԼՂ բանակցային գործընթացի մասին փոփոխություն չի կրել՝ ԼՂ հիմնախնդիրը պետք է կարգավորվի բացառապես խաղաղ ճանապարհով՝ ԵԱՀԿ Մինսկի խմբի համանախագահող երկրների առաջարկությունների հիման վրա, ինչպես նաեւ ապրիլյան ագրեսիայից հետո ձեռք բերված պայմանավորվածությունների պայմաններում:


Անդրադառնալով այն հարցին, թե ի՞նչ արձագանքներ են եղել Փաշինյանի այդ հայտարարությանը՝ Բալայանը նշել է, որ արձագանքները եղել են հրապարակային, եւ միայն Ադրբեջանն է արձագանքել:


Բանակցություններում Լեռնային Ղարաբաղի մասնակցության մասին Բալայանն ասել է. «Ղարաբաղը, այսպես թե այնպես, ներգրավված է բանակցություններում, կան փաստաթղթեր, որտեղ նշվում է բոլոր կողմերի մասնակցության անհրաժեշտության մասին եւ այլն, խնդիրն այլ է՝ Ադրբեջանը տարիներով մերժել է ուղիղ բանակցել Ղարաբաղի հետ»:


Բալայանը հիշեցրել է, որ 1994 թվականին կնքված զինադադարի մասին եռակողմ փաստաթուղթը կնքվել է Ղարաբաղ-Ադրբեջան ուղիղ շփման արդյունքում:  


«Մեր խնդիրն այսօր հետեւյալն է՝ Ադրբեջանի իշխանությունը, որը 2003 թվականից բանակցում է Ադրբեջանի անունից, հստակ գիտակցի, որ կայուն կարգավորման ճանապարհը Ղարաբաղի հետ ուղիղ բանակցություններն են»,- ասել է Բալայանը՝ հավելելով. «Այնպես չէ, որ մենք հրաժարվում ենք բանակցություններից, մենք՝ որպես Հայաստան, որպես Արցախի երաշխավոր, շարունակելու ենք բանակցել, մյուս կողմից Արցախի մասնակցությունը բանակցություններին պարտադիր պայման է՝ հստակ, տեւական խաղաղության հասնելու համար»:


 
