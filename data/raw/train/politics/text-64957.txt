
«Եվրամիություն-Հայաստան համաձայնագիրը նոր դռներ է բացում։ Այժմ մենք կենտրոնացած աշխատում ենք, որպեսզի այն լավագույնս կյանքի կոչվի»:


«Ազատություն» ռադիոկայանի փոխանցմամբ, այս մասին այսօր հրավիրված մամուլի ասուլիսի ժամանակ ասել է Հայաստանում Եվրամիության պատվիրակության ղեկավար, դեսպան Պյոտր Սվիտալսկին:


Դեսպանի խոսքով՝ համաձայնագիրը պետք է տեսանելի լինի սովորական հայաստանցուն։ «Սա անում ենք սովորական հայաստանցու համար։ Ճիշտ է, դիվանագետներն են բանակցել այս փաստաթուղթը, բայց այն հասարակ քաղաքացիների համար է», - ասել է Սվիտալսկին։


«Համաձայնագիրը համագործակցային բնույթի է, սա նշանակում է, որ այն մեր համատեղ ջանքերի ու պարտականությունների մասին է, երկուսն էլ հանձնառություն են վերցրել՝ ինտենսիվացնել իրենց հարաբերությունները, այստեղ տարբեր ոլորտների մասին խոսք կա, այդ թվում՝ կոռուպցիայի դեմ պայքարի, մարդու իրավունքների, դեմոկրատիայի, եւ սա շատ կարեւոր է, որովհետեւ այսպես մենք միատեղում ենք մեր ջանքերը։ Եվրամիությունը քաջալերում է, աջակցում է, բայց երբեք չի պարտադրում։ Այնպես որ վստահ ենք, որ լավ ոգով կկատարվեն այդ հանձնարարականները։ հարկ չեմ համարում խոսել ձախողումների մասին այս պահին, որովհետեւ շատ լավատես եմ, որ այս համաձայնագիրը նոր որակ կբերի մեր հարաբերություններին, նաեւ շատ լավատես եմ իրագործման առումով»,- նշել է Սվիտալսկին։


 
