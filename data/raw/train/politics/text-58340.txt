
Կոնգրես-ՀԺԿ դաշինքի ռեյտինգային ցուցակով թիվ 4 ընտրական տարածքում առաջադրված պատգամավորության թեկնածուները հանդիպում են ունեցել Կոնդ թաղամասի բնակիչների հետ:


Հանդիպման ժամանակ տարածքում առաջադրված Լևոն Զուրաբյանն հիշեցրեց, որ երբ 2012 թվականին այդ նույն տարածքում առաջադրվել էր պատգամավորության թեկնածու, այն ժամանակ իրեն լավ չէին ճանաչում, և բնակիչները որ նա կարող է ներկայացնել իրենց շահերը խորհրդարանում: Մինչդեռ հիմա, ըստ Զուրաբանի, հիմա արդեն կարող է ներկայանալ Կոնդի բնակիչներին արդեն շատ կոնկրետ անցած ուղով և փաստարկներով:


«Փառք Աստծո, այս հինգ տարված մեջ մենք պառլամենտում աշխատել ենք, դուք տեսել եք իմ, Արամի,  Հայ ազգային կոնգրես խմբակցության մյուս պատգամավորների ելույթները: Եվ ես կարծում եմ, որ ձեզանից ոչ ոք չի ասի, որ մենք լռել ենք, ձեն-ձուն չենք հանել, ոչ մեկի հարցով չնեք զբաղվել: Ամեն օր մենք ներկայացրել ենք ՀՀ զարգացման ծրագրեր, քննադատել ենք էս իշխանություններին,  էս կոռուպցիան, էս չարաշահումները»,- ասաց Լևոն Զուրաբյանը:


Խոսելով նաև 2012-ին իր մրցակից ՀՀԿ-ական Ռուբեն Սադոյանի մասին, Լևոն Զուրաբյանը Կոնդի բնակիչներից հետաքրքրվեց, թե արդյո՞ք նրա ձայնը լսել են այս հինգ տարվա մեջ: Պատգամավորի խոսքով, Սադոյանը ընդամենը Գագին Բեգլարյանի նշանակած մարդն էր, որի միակ խնդիրը եղել է կազմակերպել ընտրակաշառքով ձայների գնումը:


«Իրականում նա պաշտոնն ու լծակներն օգտագործել է սեփական հարստացման համար, և նաև այն վերևների հարստացման համար, ում որ ծառայել է: Հիմա, նույն Գագիկ Բեգլարյանը մի այլ մարդու է  բերել՝ Հակոբ Բեգլարյանին, վստահ եմ՝ դուք նորից ձայն չեք լսի: Ընդամենը կգան, կբաժանեն ընտրակաշառքներ, կապահովեն իրենց ներկայությունը պառլամենտում, որի միակ նպատակն են համարելու էլի կեղեքել, թալանել ժողովրդին»,- ասաց Լևոն Զուրաբյանը: Այնուհետև նա ասաց, որ շատ տեղերից լսել է, որ ժողովուրդն այնքան է ատում հանրապետականին, որ զանգվածաբար ՀՀԿ-ի ընտրակաշառքը մերժում է, սակայն, ՀՀԿ-ին մերժում են, իսկ ուրիշ կուսակցությանը ձայն տալիս են:


«Իմացեք մի բան, որ այն կուսակցությունը՝ հանրապետական է, հանրապետական չի, այն կուսակցությունը, որը բաժանում է ընտրակաշառք, դա իշխանության մասն է: Այդ կուսակցությունն ամեն ինչով կապված է իշխանության հետ: Այն կուսակցությունը, որի անունից մտնում են ձեր տները և կաշառք են բաժանում, դա ընդամենը իշխանության ջոկատներից մեկն է»,- ասաց Լևոն Զուրաբյանը:


Լիլիթ Թադևոսյան
