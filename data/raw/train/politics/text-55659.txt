
Քաղաքացիական հասարակության բազմաթիվ կառույցներ, դիտորդական առաքելություններ և  ընտրություններին մասնակցող կուսակցություններ տարիներ շարունակ բարձրաձայնել են, և կա ձևավորված հասարակական կարծիք, որ Հայաստանից բացակայող քաղաքացիների քվեները օգտագործվում են ընտրությունները կեղծելու նպատակով և որ արդար ընտրական համակարգի և ընտրական իրավունքի պաշտպանության հարցում  քվեարկողների կողմից ստորագրած ցուցակների հրապարակումը հայաստանյան պայմաններում չունի այլընտրանք:


2016թ. սեպտեմբերի 10-ին ԱԺ հինգ խմբակցությունների կողմից նախաստորագրվել է «Հայտարարություն նոր ընտրական օրենսգրքում ընտրական գործընթացի օրինականության վերահսկման կազմակերպական-տեխնիկական մեխանիզմների սահմանման շուրջ փոխհամաձայնեցման մասին» փաստաթուղթը, որն ամրագրում է մեխանիզմներ ընտրողների ստորագրված ցուցակների հրապարակման համար:


Քվեարկության օրինականության վերահսկման մի շարք մեխանիզմների ստեղծման, հատկապես` ընտրողների ստորագրած ցուցակների հրապարակման, տեղամասերը տեսախցիկներով հագեցնելու, քվեարկության և արդյունքների ամփոփման փուլերի տեսաձայնագրման և ուղիղ հեռարձակման պահանջի կատարումն առաջընթաց է: Կարևորվում  և դրական ենք գնահատում քաղաքական ուժերի կողմից ձեռք բերված համաձայնությունը և երկխոսությունը քաղաքացիական հասարակության հետ: Այդ մեխանիզմների մշակման գործում  էական ազդեցություն և մասնակցություն են ունեցել նաև քաղաքացիական հասարակության ներկայացուցիչները:


Ակնկալում ենք, որ նախաստորագրված փաստաթղթում ամրագրված գաղափարները պատշաճ կերպով կյանքի կկոչվեն Հայաստանի իշխանությունների կողմից` նաև այլ շահագրգիռ կողմերի մասնակցությամբ: Հուսով ենք, որ դրանք հնարավորություն կտան կանխարգելելու ընտրակեղծարարության մի շարք  դրսևորումներ, ինչպիսիք են` բազմակի քվեարկությունը, քվեաթերթիկների լցոնումը, կամ մասնակցության ուռճացված ցուցանիշների հաշվին ընտրությունների արդյունքների կեղծումը:


Միևնույն ժամանակ, ակնկալում ենք որ ընտրական գործընթացների բարելավմանը միտված քաղաքական կամքի դրսևորումները կստանան շարունակական բնույթ և շուտափույթ լուծում կտան ընտրական օրենսդրության  այլ խնդիրներին` նպատակ ունենալով ստեղծելու երաշխիքներ ազատ և արդար ընտրությունների համար:


 


Արտակ Զեյնալյան, «Իրավունքի գերակայություն» ՀԿ


Բորիս Նավասարդյան, «Երևանի մամուլի ակումբ» ՀԿ


Սոնա Այվազյան, «Թրանսփարենսի Ինթերնեշնլ հակակոռուպցիոն կենտրոն» ՀԿ


Տիգրան Եգորյան, «Իրավունքի Եվրոպա միավորում» ՀԿ


Ստեփան Դանիելյան, «Համագործակցություն հանուն ժողովրդավարության» ՀԿ


 
