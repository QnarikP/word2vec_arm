
«Ես միշտ պարծանքով այս նկարն եմ ցույց տալիս, սա մեր դաշինքի պաստառն է, որը Արաբկիր, Դավիթաշեն, Աջափնյակի համար է»,- այսօր Դավիթաշենում քաղաքացիների հետ նախընտրական հանդիպման ժամանակ ասաց Կոնգրես-ՀԺԿ դաշինքի թիվ երկու ընտրատարածքում ռեյտինգային ցուցակով  առաջադրված պատգամավորության թեկնածու, ՀԱԿ փոխնախագահ Արամ Մանուկյանը՝ պարզելով թեկնածուների նկարով պաստառը:


«Մենակ այս նկարին նայելիս դուք կտեսնեք, որ այստեղ միայն բարի մարդիկ են, էս նկարից միայն բարի էներգիա է գալիս, էս թիմից միայն ուժ ու էներգիա է գալիս: Եվ մեր լոզունգը  հետևյալն է՝ 10 հոգի ենք, ես ասում եմ՝ ինձնից բացի ում ուզում ես ձայն տուր, բոլորն էլ նույնն են ասում: Այստեղից բացարձակ որևէ մեկը խնդիր չի դնում, որ պատգամավոր դառնա, մեր խնդիրը շատ ավելի բարձր է, մեր խնդիրն է՝ այս թիմով իրար գրկած ձայն հավաքել խաղաղության համար, որովհետև այս ընտրությունները ոչ թե պատգամավորական ընտրություններ են լինելու, այլ լինելու է ընտրություն խաղաղության ու պատերազմի, արկածախնդրության ու կանխատեսելիության միջև»,- ասաց Արամ Մանուկյանը:


Վերջինիս խոսքով, եթե մեր ժողովուրդը կարողացավ այս ընտրություններում այս իշխանություններին խելքի բերի, որ պետք է գնալ փոխզիջումների և խաղաղություն հաստատել 24 տարի ընդմիջումից հետո, ապա և՛ երկիրը արագ կզարգանա, և՛ ներգաղթ կլինի, և՛տնտեսական հաջողություններ կլինեն:


«Եթե ոչ, եթե այս խնդիրը և՛ ակտիվով, և՛ քաղաքացիներով չլուծեցինք, ոչ մեկը մեզ լավ հեռանկար չի երաշխավորելու: Մենք չենք կարող հակառակ գնալ գերտերություններին, միջազգային կառույցներին և նպաստել Հայաստանի քայքայմանը: Այնպես որ խնդիրը սա է՝ ոչ թե քարոզեք ինձ, Արմանին, Զոյային, Միքայելին, այլ քարոզեք խաղաղություն»,- ասաց ՀԱԿ փոխնախագահը:


Մանրամասները՝ տեսանյութում:


Լիլիթ Թադևոսյան


 
