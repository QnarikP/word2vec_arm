
Ապրիլի 2-ի ընտրություններին մասնակցող 9 քաղաքական ուժերն արդեն ներկայացրել են իրենց նախընտրական ծրագրերը: Ինն ուժերից միայն «Կոնգրես-ՀԺԿ» դաշինքն է, որ ոչ միայն կարեւորել է ԼՂ հարցի լուծումը, այլեւ շուտափույթ եւ արժանապատիվ կարգավորման, հարեւանների հետ խաղաղություն հաստատելու գաղափարը դարձրել է նախընտրական քարոզչության առանցքը: Այնուհանդերձ, մյուս 8 ուժերը եւս այս կամ այն չափով իրենց ծրագրերում անդրադարձել են ԼՂ հակամարտության կարգավորման հարցին: Ընդ որում, բոլոր ուժերը տարբեր ձեւակերպումներով ընդունում են փոխզիջումների անհրաժեշտությունը:


 


Այսպես, «Ազատ դեմոկրատներ» կուսակցության ծրագրի՝ ԼՂ հարցին նվիրված ծավալուն բաժնում նշվում է, որ Արցախի հարցը պետք է լուծվի՝ անվերապահորեն հաշվի առնելով Արցախի եւ Հայաստանի ժողովրդի կամքը, «այդ թվում՝ Ադրբեջանի հետ Արցախի սահմանների ճշգրտման ու տարածքային հարցերի կարգավորմանը» վերաբերող հարցերում:


«Արցախի խնդրի միջազգային ասպեկտը քննարկման ենթակա է բացառապես ԵԱՀԿ Մինսկի խմբի շրջանակներում, ՄԱԿ-ի կանոնադրության և ԵԱՀԿ Հելսինկյան Եզրափակիչ ակտի հիմնարար սկզբունքների, ինչպես նաև՝ 1994-95թթ. հրադադարի ռեժիմի եռակողմ համաձայնագրերի համաժամանակյա հարգման ու պահպանման պայմաններում», - նշվում է Ազատ դեմոկրատների ծրագրում:


 


«Ելք» դաշինքը, որպես Արցախի հարցի կարգավորման թիվ 1 անելիք` նախատեսում է միջոցներ ձեռնարկել Հայաստան-Ադրբեջան ռազմական հավասարակշռության վերականգնման համար: Բուն խնդրի լուծման ճանապարհը դաշինքը նույնպես տեսնում է փոխզիջման մեջ, վերապահմամբ, որ «փոխզիջման մասին խոսք լինել չի կարող Ադրբեջանի ռազմաշունչ հռետորաբանության, ագրեսիվ քաղաքականության պայմաններում: Որևէ փոխզիջումային տարբերակի արդյունավետ քննարկման պայման է Արցախի ինքնորոշման իրավունքը ճանաչելու՝ Ադրբեջանի հստակ պատրաստակամությունը»:





«Ծառուկյան» դաշինքի ծրագրի՝ խնդրին վերաբերող հակիրճ շարադրանքի մեջ նշվում է, որ  Լեռնային Ղարաբաղի հակամարտության  կարգավորման գործընթացի վերջնական նպատակը ԼՂՀ միջազգային ճանաչումն է։ «Ղարաբաղյան հիմնախնդիրը պետք է լուծվի խաղաղ բանակցային ճանապարհով՝ փոխհամաձայնության և փոխզիջումների հիման վրա։ Առանց ԼՂՀ մասնակցության նրա ճակատագիրը չի կարող որոշվել», - ասվում է «Ծառուկյանի» նախընտրական ծրագրում:


 


«Կոնգրես-ՀԺԿ» դաշինքը, ինչպես նշեցինք, նախընտրական հիմնական կարգախոս է հռչակել «Խաղաղություն, հաշտություն, բարիդրացիություն»-ը: Դաշինքի ծրագրում, մասնավորապես, նշվում է. «Հետեւողական ջանքեր գործադրել ԵԱՀԿ Մինսկի խմբի առաջարկած եւ ՀՀ իշխանությունների կողմից 2007 թվականից ընդունված Ղարաբաղյան կարգավորման ծրագրի շուտափույթ իրագործման ուղղությամբ, վերականգնելով ԼՂՀ-ի, որպես հակամարտության լիիրավ կողմի մասնակցությունը կարգավորման գործընթացին։ Հաշտությունը կապահովի Հայաստանի եւ Արցախի անվտանգությունը, վերջինիս ինքնորոշման իրավունքի իրացումը»։ 


 


Իշխող Հայաստանի հանրապետական կուսակցության ծրագրում շեշտվում է, որ ԼՂ վերջնական կարգավիճակը պետք է լուծի Արցախի բնակչությունը:«Մենք սատարելու ենք արդար լուծմանը միտված խաղաղ բանակցային գործընթացը ԵԱՀԿ Մինսկի խմբի համանախագահների կողմից առաջ տանելու բոլոր ջանքերին: Միևնույն ժամանակ, անընդհատ և մշտապես կատարելագործելու ենք մեր պաշտպանական կարողությունները, որպեսզի հակառակ կողմի մտքով երբևէ չանցնի, որ խաղաղ բանակցային գործընթացից անդին խնդրի լուծման որևէ այլ ճանապարհ կա», - մասնավորապես, ասվում է ՀՀԿ ծրագրում: Հիշեցնենք՝ ԵԱՀԿ Մինսկի խմբի ձեւաչափուվ բանակցությունները ենթադրում են փուլային լուծում՝ փոխզիջումների (այդ թվում՝ որոշ տարածքների վերադարձի) հիման վրա:


 


ԼՂ հիմնահարցում ամենաանզիջում ու կոշտ դիրքորոշումը որդեգրած քաղաքական ուժի համարումն ունեցող Դաշնակցությունն իր ծրագրում վերահաստատում է, որ Արցախի հարցը դիտարկում է որպես հայկական հարցի, Հայ Դատի անբաժան մաս, եւ որ հեռանկարում Արցախը պետք է վերամիավորվի Մայր Հայաստանի հետ: Թեեւ խնդրի կարգավորման սեփական պատկերացումները իրականություն դարձնելու վերաբերյալ ՀՅԴ ծրագրում կոնկրետ ոչինչ չի ասվում (հայրենիքի պաշտպանությունը մեր բոլորիս սրբազան պարտականությունն է, Հայաստանը պետք է վարի անկախ արտաքին քաղաքականություն եւ այլն), սակայն զգուշացնում է նաեւ, որ «պետք է դասեր քաղենք ապրիլյան պատերազմից»: Այնուհանդերձ, ՀՅԴ-ն նույնպես, ըստ էության, խոսում է փոխադարձ զիջումների միջոցով խնդիրը կարգավորելու մասին՝ նշելով, որ «միակողմանի զիջումների մասին հայտարարությունները միայն մոտեցնում և ավելի իրական են դարձնում պատերազմի սպառնալիքը»:





«Հայկական վերածնունդ» դարձած ՕԵԿ-ը գրեթե ոչինչ չի ասում ԼՂ հակամարտության կարգավորման իր պատկերացումների մասին՝ չհաշված բանակը պրոֆեսիոնալ կադրերով համալրելու, տարածաշրջանային նախագծերին մասնակցությունն ավելացնելու վերաբերյալ կետերը: «Արցախ» բառը ՀՎԿ ծրագրում հիշատակվում է միայն մեկ անգամ՝ «Հայաստան-Սփյուռք-Արցախ եռամիասնության» ամրապնդման անհրաժեշտության համատեքստում:





 «Օհանյան-Րաֆֆի-Օսկանյան» դաշինքի ծրագրում եւս բավական հանգամանալից անդրադարձ է կատարված արցախյան հիմնախնդրի կարգավորմանը:


«Հայ եւ ադրբեջանցի ժողովուրդներն ապրել են եւ ապրելու են կողք կողքի: Խաղաղություն են ուզում թե՛ հայերը եւ թե՛ ադրբեջանցիները: Պատերազմի են մղում արկածախնդիր գործիչները` ի դժբախտություն առաջին հերթին սեփական ժողովրդի», - ասվում է ծրագրի՝ ԼՂ խնդրին վերաբերող հատվածի նախաբանում:


Կայուն եւ երկարատեւ խաղաղության հաստատման, Արցախի անվտանգության ապահովման համար դաշինքը մի քանի դրույթ է ներկայացնում, որոնց թվում՝ ուժերի հավասարակշռության պահպանման անհրաժեշտությունը, հայերի եւ ադրբեջանցիների միջեւ ժողովրդական դիվանագիտության խրախուսումը եւ այլն: Դաշինքը նույնպես բացառում է որեւէ միակողմանի զիջում (միակողմանի զիջումները, ըստ էության բացառում են ընտրություններին մասնակցող բոլոր ուժերը – խմբ.) եւ շեշտում, որ խնդրի լուծման առանցքում պետք է լինի Արցախի ինքնորոշման իրավունքի իրացումը, որից հետո՝ Արցախի հանրապետության եւ Ադրբեջանի Հանրապետության սահմանների ճշգրտումը: 





ՀԿԿ նախընտրական ծրագիրը համացանցում գտնել չհաջողվեց: 


 


Ինչպես տեսնում ենք, ԱԺ ընտրություններին մասնակցող  բոլոր ուժերը Արցախյան խնդրի կարգավորման հարցում չեն բացառում փոխզիջումը, թեեւ հեռուստատեսային եւ այլ հարթակներում բանավեճերի ժամանակ նրանցից շատերի ներկայացուցիչները խուսափում են խոսել փոխզիջման մասին: Փաստացի, գրեթե բոլոր ուժերը մեծամասամբ կրկնում են Կոնգրեսի՝ տարիներ ի վեր հնչեցրած թեզերը՝ ռազմական հավասարակշռության պահպանում, տարածաշրջանային ինտեգրացիայի ապահովում եւ տնտեսական կապերի վերականգնում, ժողովուրդների միջեւ փոխվստահության վերականգնում եւ այլն:


Վինֆրիդ Արզումանյան
