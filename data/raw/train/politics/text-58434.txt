
Կոնգրես-ՀԺԿ դաշինքի պատգամավորության թեկնածու Լևոն Զուրաբյանն Արտաշատում քաղաքացիների հետ հանդիպման ժամանակ իր ելույթն սկսեց, իր խոսքով, մի արդիական հարցով:


«Մենք ասում ենք, որ մեր հաղթանակը պահպանելու համար, մեր երկրի զարգացումն ապահովելու համար անհրաժեշտ է գնալ դեպի խաղաղություն և իրագործել այն առաջարկները, որ այսօր ԵԱՀԿ Մինսկի խմբի համանախագահները դրել են բանակցությունների սեղանի վրա: Եվ ահա, մեր հակառակորդները գտել են «ամենածանր» փաստարկը մեր դեմ: Ասում են՝ լավ, մենք հասկանում ենք, թե հայկական կողմն ինչ է զիջում, իսկ ի՞նչ է զիջում Ադրբեջանը: Նախևառաջ, Ադրբեջանը պաշտոնապես հրաժարվում է ուժի կիրառումից կամ ուժի կիրառման սպառնալիքից՝ որևէ վեճ լուծելու համար: Երկրորդը՝ Ադրբեջանը համաձայնում է, որ հայկական և ադրբեջանական ուժերի միջև ստեղծվի բաժանարար գոտի, որը կլինի ապառազմականացված գոտի, որտեղ Ադրբեջանն իրավունք չի ունենա որևէ ծանր տեխնիկա բերելու և այդ գոտում կտեղակայվեն միջազգային խաղաղապահ զորքեր»,- ասաց Լևոն Զուրաբյանը:


Զուրաբյանի խոսքով, ըստ էության, Ադրբեջանը հրաժարվում է իր ինքնիշխանությունից բուն Ղարաբաղի,  Քարվաճառի ու Քաշաթաղի և անգամ այն բաժանարար գոտու նկատմամբ, որտեղ կտեղակայավեն խաղաղապահ ուժերը:


Արտաշատում ելույթ ունեցավ նաև Արարատի մարզում Կոնգրես-ՀԺԿ դաշինքով առաջադրված Տաթևիկ Խանաղյանը: Նա, որպես ապագա զինվորի մայր, նշեց, որ խաղաղություն է ուզում:


«Եվ ոչ մի ծնողի աչքը թող չմնա իր զինվորի ճամփին: Խաղաղությունը կբերի մեզ երջանիկ և բարեկեցիկ կյանք,  ու մեր ժողովուրդը չի արտագաղթի»,- ասաց Տաթևիկ Խանաղյանը»:


Մանրամասները՝ տեսանյութում


Լիլիթ Թադևոսյան
