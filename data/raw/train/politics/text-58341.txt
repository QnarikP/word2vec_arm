
Այսօր, երբ  Կոնգրես-ՀԺԿ դաշինքի ռեյտինգային ցուցակով թիվ 4 ընտրական տարածքում պատգամավորության թեկնածու Լևոն Զուրաբյանն ու մյուս թեկնածուները նախընտրական հանդիպում էին անցկացնում  Կոնդ թաղամասի բնակիչների հետ, նրանց մոտեցավ մի կին ասաց, որ ազատեն տարածքը՝ նշելով, որ այդտեղ ՀՀԿ-ի շտաբ է գտնվում:


Լևոն Զուրաբյանը տիկնոջը զգուշացրեց, որ նա խոչընդոտում է իրենց  ընտրական իրավունքի իրացմանը: Տիկինը չցանկացավ ներկայանալ, սակայն հետագայում պարզվեց, որ նա տարածքի լիազորն է:


iLur.am-ի թղթակիցը փոխանցում է, որ հանդիպումն ընթանում էր փողոցում՝ ՀՀԿ-ի շտաբ կոչվող տարածքից  հեռու և չէր խանգարում անցուդարձին: Ավելին, տիկնոջ մատնանշած շտաբի տեսանելի հատվածում չկար որևէ ցուցանակ, որը կվկայեր, որ այնտեղ շտաբ է, միայն այդ տարածքի կողային հատվածի պատուհաններից մեկի վրա ներսից, գրեթե անտեսանելի ձևով փակցված էր փոքրիկ պաստառ՝ ՀՀԿ-ի կարգախոսով:      


Միջադեպի հետ կապված՝ Լևոն Զուրաբյանն ասաց, որ չցանկացավ այդ կնոջ հետ վիճաբանության մեջ մտնել՝ հաշվի առնելով նրա պատկառելի տարիքը, բայց, նրա խոսքով, բոլորի համար ակնհայտ է, թե ինչպիսին են Հանրապետական կուսակցության ու նրա համակիրների պատկերացումները ժողովրդավարության մասին:


«Պարզվում է, որ կան ինչ-որ սրբազան տարածքներ, խանություններ, որտեղ չի կարելի զբաղվել քարոզարշավով, չի կարելի մարդկանց հետ խոսել: Իրենց պատկերացրած Հայաստանը սա է՝ բաժանել երկիրը խանությունների և շատ հստակ ռեգլամենտացիայով որոշել՝ ով ինչ կարող է  խոսել, կամ չի կարող խոսել: Ես շատ շնորհակալ եմ տիկնոջը, այս ցույցի համար, որովհետև ավելի մեծ նվեր ուղղակի դժվար էր անել մեր քարոզարշավին:»,- ասաց Լևոն Զուրաբյանը:


Մանրամասները՝ տեսանյութերում


Լիլիթ Թադևոսյան






