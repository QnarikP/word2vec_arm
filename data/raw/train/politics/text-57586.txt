
Հայ ազգային կոնգրեսի արտաքին հարաբերությունների հանձնաժողովի նախագահ Վլադիմիր Կարապետյանը ֆեյսբուքյան իր էջում գրում է.


Թե ինչպիսի որակի ռեսուրսներով է վարչակարգը վարում բանակցություններ ու դրա հետ միասին նախապատրաստում հասարակությանը խաղաղությանը, պարզորոշ երևում է ՀՀ ԱԳ նախարարի խոսքերից տարեկան ամփոփման ժամանակ:


Պատասխանելով լրագրողի այն հարցին, թե սեղանի վրա դրված փաստաթուղթը փուլայի՞ն է, թե՞ փաթեթային՝ Է. Նալբանդյանը ասում է. «Մադրիդյան առաջարկների մեջ պարունակվող սկզբունքներն ու տարրերը կազմում են մեկ ամբողջություն, մեկ փաթեթ։ Խոսքը գնում է հանգուցալուծման մասին, որը հիմնված է այս փաթեթային մոտեցման վրա։ Իհարկե, մենք բազմիցս նշել ենք, որ որևէ փաթեթային հանգուցալուծում, իր հերթին, պահանջելու է հաջորդաբար փուլային իրականացում։ Բայց այն, որ ընդհանուր մոտեցումը փաթեթային է, միանշանակ է։»


Ուղղակի ապշեցուցիչ է, թե ինչպես է ՀՀ ԱԳ նախարարը, նույն ասուլիսում իր իսկ կողմից գործածած արտահայտությամբ, «лапшу вешает«»  հասարակության ականջին: Մադրիդյանի նախաբանում նշվում է. «Համաձայն այդ դրույթների, սույնով մենք կարգադրում ենք մեր արտգործնախարարներին՝ համագործակցելով ԵԱՀԿ Մինսկի խմբի համանախագահների հետ, մշակել հակամարտության խաղաղ կարգավորման համապարփակ համաձայնագիր (հետայսու՝ Խաղաղության Համաձայնագիր), հիմնվելով ներքոշարադրյալ սկզբունքների վրա»: Այսինքն, Մադրիդյանի ստորագրումից հետո նածատեսվում է, որ պետք է մեկնարկեն բանակցություններ համապարփակ կարգավորման՝ Խաղաղության համաձայնագիրը  մշակելու նպատակով: Եթե սա առնվազն երկու փուլ չէ, ապա ի՞նչ է: Ավելին, Մադրիդյանի առաջին իսկ հոդվածում ասվում է. «ԼՂ վերջնական իրավական կարգավիճակը կորոշվի պլեբիսցիտի միջոցով, որը ԼՂ բնակչությանը ընձեռում է կամքի ազատ և իրական արտահայտում: Պլեբիսցիտի ժամկետներն ու մանրամասները կողմերը կհամաձայնեցնեն ապագա բանակցություններում, ինչպես նկարագրված է 9-րդ հոդվածում:» Այդ հոդվածի համաձայն էլ պետք է ձևավորվեն 4 հանձնաժողովներ՝ նախապատրաստելու խաղաղության համաձայնագիրը:


Առհասարակ, փաստաթղթի գրեթե բոլոր հոդվածներում նույնպես ընդգծվում է, որ պայմանավորվածությունների կատարման մանրամասները պետք է բանակցվեն և համաձայնեցվեն հաջորդիվ: Այսինքն, ստորագրվում է Մադրիդյանը, այնուհետև մեկնարկում են բանակցություններ ու ձեռք բերվում նոր պայմանավորվածություններ՝ նոր փասատթղթի վերաբերյալ: Սա կարգավորման դասական փուլային տարբերակ է և միայն ապշում ես, որ նման կարգի պաշտոնյան կարող է իրեն թույլ տալ նման պարզ բաները թաքցնել հասարակությունից:  


 
