
Օրերս համացանցում է հայտնվել մի տեսանյութ` Մաքսայինի մի խումբ աշխատակիցների անունից, որտեղ ուշագրավ փաստեր են հրապարակվում Ֆինանսների նախարար Գագիկ Խաչատրյանի եւ նրա ընտանիքի անդամների՝ այդ ոլորտում արվող սեւ գործունեության մասին: Տեսանյութն ուղարկվել է բոլոր լրատվամիջոցներին, ինչով հեղինակները լրագրողների աջակցությունն են նաեւ հայցում խնդիրը հրապարակայնացնելու հարցում:


Այդ խնդրին մենք անդրադառնալու առիթ դեռ կունենանք, իսկ ստորեւ ներկայացնում ենք տեսանյութի տեքստային տարբերակը` xnews.am կայքից: Նշենք, որ տեսանյութը համացանցում արդեն անհասանելի է: 


***


Ս.թ մարտին ՀՀ Ֆինանսների նախարարության կազմից Պետական եկամուտների կոմիտեի անջատումից հետո ընթացող զարգացումներից պարզ է դառնում, որ մաքսային ծառայության միջին և բարձր պաշտոններ զբաղեցնող աշխատակիցները (անկախ իրենց մասնագիտական և մարդկային որակներից), որոնք աշխատել են Գագիկ Խաչատրյանի օրոք, ՊԵԿ-ի և առհասարակ պետության ղեկավարների կողմից դիտվում են որպես կաշառակերներ, որոնցից անհրաժեշտ է շատ արագ և ցանկալի է՝ անաղմուկ ազատվել: Բայց կարծում ենք՝ ճիշտ կլինի, որպեսզի բոլորը տեղեկանան, որ իրականում «պետության բարիքներից» օգտվել են միայն մի խումբ անձինք՝ Գագիկ Խաչատրյանի գլխավորությամբ:


Գ. Խաչատրյանը մաքսային ոլորտի ողջ վերահսկողությունը տվել էր իր եղբոր որդուն՝ ներքին անվտանգության պետ Կարեն Խաչատրյանին, որն իր համախոհների հետ միասին մաքսային ծառայությունում ստեղծել էր մի հանցավոր խումբ և նրանց հետ միասին, օգտագործելով իրենց պաշտոնական դիրքը և հնարավորությունները, յուրաքանչյուր ամիս գրպանել է տասնյակ միլիոնավոր դոլարների հասնող գումարներ, որոնք, ըստ էության, պետք է մուտքագրվեին պետբյուջե: Կ. Խաչատրյանի կողմից ղեկավարվող «հանցավոր խմբում» ներգրավված են եղել նրա մտերիմ ընկերները՝ «Տրանս Ալյանս» մաքսային տերմինալի զննման պետ Ռոբերտ Կայֆաջյանը, «Բագրատաշեն» մաքսակետի զննման պետ Կարեն Գրիգորյանը՝ «Կյաժ» մականունով, զննման վարչության նախկին պետ Վահրամ Գյուրողլյանը, որը «լևի գործեր անելու ու փողեր քցելու համար» ս.թ. հունվարին ազատվեց աշխատաքնից,և այլք:


Կ. Խաչատրյանը անձամբ համակարգել է, այսպես կոչված՝ մաքսային պապկաների աշխատանքները, որոնցով Հայաստանի միջին և մանր գործարարները Թուրքիայից, Չինաստանից և Արաբական Միացյալ Էմիրություններից տարբեր տեսակի ապրանքներ են ներմուծել հանրապետություն: Այդ «պապկաներով» ներմուծված ապրանքների մաքսազերծումն իրականացվել է չնչին գումարներով, իսկ գործարարներից պապկաների տերերը հավաքել են յուրաքանչյուր ներմուծված կիլոգրամ ապրանքի համար 2-ից 6 ԱՄՆ դոլարի գումար և այդ հավաքագրված գումարների հիմնական մասը փոխանցել են Կարեն Խաչատրյանին: Ճիշտ կլինի նշել, որ Էմիրաթների «տամոժնի պապկան» պատկանել է անձամբ Կարեն Խաչատրյանին, իսկ այն աշխատացրել է նրա ընկեր «քյաչալ Արոն»: Գագիկ Խաչատրյանի կողմից ստեղծված և Կարեն Խաչատրյանի կողմից ղեկավարվող «հանցավոր խումբը» գործել է անպատիժ, քանի որ նրա «բարիքներից» օգտվել են անձինք, որոնք օրենքով նման դրսևորումների դեմ պետք է պայքարեն, մասնավորապես՝ ազգային անվտանգության ծառայության մաքսանենգության դեմ պայքարի բաժինը, որի ղեկավար «Սեդոյ»-ը մտերիմ ընկերական, «գործնական» հարաբերությունների մեջ է գտնվում Կարեն Խաչատրյանի հետ:


Նշենք նաեւ, որ թերթերում նախկինում տեղ գտած հրապարակումները՝ Կրակեմ Հրաչի պապկաների վերաբերյալ, համապատասխանում են իրականությանը:
