
Լեւոն Տեր-Պետրոսյանի՝ Հայ ազգային կոնգրեսի 2-րդ (20-րդ) համագումարի ելույթը, բառիս բուն իմաստով, ցնեցեց ողջ հասարակությանը։ Դրական եւ բացասական արձագանքների իրական հաշվեկշիռը կարելի է կազմել քիչ ավելի ուշ։ Այս պահին, սպասելիության առումով, թերեւս, ավելի անսպասելի էր հասարակական դրական արձագանքի բարձր մակարդակը։ Բացասական արձագանքների մեջ, ըստ էության, չկա ռացիոնալության հիմքի վրա որեւէ հակադարձում՝ ո՛չ մասնավոր հարցում, ո՛չ, առավել եւս՝ ընդհանուր-համակարգային։ Մինչդեռ ակնհայտ է, որ այս ելույթն արդեն իսկ դարձել է եւ մնալու է՝ որպես հասարակական-քաղաքական զարգացումների վրա ազդող կարեւորագույն գործոն։


Ընդդիմախոսներից շատերն են անհարմար վիճակում հայտնվել, ու հատկապես՝ նրանք, ովքեր անձնական ամբիցիաների հարց ունեն, էլ չասենք՝ առարկայական անձնական շահեր։ Եւ, շրջանցելով ռացիոնալ խոսքը, ինչպես միշտ՝ նման դեպքերում, կրկնում են բաներ, ինչը հարյուր անգամ ասել են ու հարյուր անգամ ստացել  արժանի պատասխան։ Այդ թեմաներից ծամում են, մասնավորապես, բանակի կայացմանը, Արցախի ազատագրմանը, Ղարաբաղյան հաղթանակներին Լեւոն Տեր-Պետրոսյանի «դեմ լինելը», տարածքները նրա «կամքին հակառակ» ազատագրելը, Բաքուն գրավելու եւ Ադրբեջանին անվերապահ կապիտուլյացիա թելադրելու վրա նրա դրած «արգելքը» եւ այլն։ Այս պնդումներում, իհարկե, ինչպես ասում են, «անիծվում է տարրական տրամաբանության հերը» (եթե նրա կամքին հակառակ՝ ազատագրեցիք յոթ շրջանները, ինչո՞ւ նույն կերպ, նրա կամքին հակառակ՝ չգրավեցիք Բաքուն։ Ուրեմն՝ ձեզ պետք է դատել՝ որպես ակնհայտ հնարավորությունը չօգտագործած դավաճանների)։


Բոլոր դեպքերում՝ «Ղարաբաղի եւ պատերազմի հետ Լեւոն Տեր-Պետրոսյանի կապ չունենալու» թեման ու դրանից բխող «մեղադրանքները» կրկին լայնորեն շրջանառվում են։ Ուստիեւ՝ ստորեւ հերթական անգամ ներկայացնում ենք այդ ամենին, իրերի բերմամբ, ամենաքաջատեղյակ մարդկանց վկայություններ, արձանագրումներ ու գնահատականներ, որոնց ֆոնին այդօրինակ պնդումներն ու «մեղադրանքները» դառնում էժանագին ու մեղկ բարբաջանք, հիվանդ ուղեղի արտադրանք։ Ու հիվանդ ուղեղով այդ մարդիկ դեռ հավակնում են քաղաքական գործիչ կոչվելու, ժողովրդին առաջնորդելու, նրա ճակատագիրը տնօրինելու։


iLur.am


***


ՎԱԶԳԵՆ ՍԱՐԳՍՅԱՆ


(ՀՀ պաշտպանության նախարար)


«Հանրապետության նախագահն է, որ կայացնում է ամենադժվարին, ամենապատասխանատու որոշումները եւ տեր է մեր բոլոր հաղթանակներին, տեր է մեր բոլոր պարտություններին, գնացքից երբեք չի թռչելու, տանելու է մեր գնացքը մինչեւ վերջ: Ես այսօր չեմ խոսելու մեր հաղթանակների մասին, մեր բանակի մասին. մեր բանակը եւս մեկ անգամ տեսնել ցանկացողները վաղը կարող են ներկա լինել հայ-ռուսական մեծ զինախաղերին, որոնք ամենախոշորն են Սովետական Միության փլուզումից հետո, եւ որին մասնակցում է շուրջ 4 հազար զինվոր: Մեր բանակի մասին անգամ փոքր-ինչ կասկած ունեցողները կարող են ներկա լինել. բոլորիդ սիրով հրավիրում եմ սեպտեմբերի 21-ին, ժամը 11-ին, այս հրապարակում տեղի ունենալիք՝ Անկախության հնգամյակի շքերթին, եւ դա է հանրապետության նախագահի՝ բանակի գլխավոր հրամանատարի ամենամեծ ձեռքբերումը՝ ըստ իս, սակայն ես ուզում եմ խոսել մեդալի հակառակ, չերեւացող երեսի մասին: Ամենաառաջին, ամենամեծ հաղթանակը, որ մենք ունեցանք, դա մեր հոգեբանության փոփոխությունն էր, որը քաղաքական երիտասարդ գործիչների այս թիմը, հատկապես՝ Լեւոն Տեր-Պետրոսյանը, կարողացավ կատարել: Մենք լոպազ-սնապարծ, մեծախոս քաղաքականությունից կարողացանք դառնալ իրատես, քայլ առ քայլ մեր խնդիրները իրականացնող ազգ: Մեր նախագահը, երբեք հրապարակավ չխոսելով Հայ դատի մասին, քայլ առ քայլ լուծում է Հայ դատի բոլոր խնդիրները: Եվ Լեւոն Տեր-Պետրոսյանի օրոք, այսօր եւ վաղը հայ ազգը երբեք այլեւս կոտորած չի տեսնի: Հայ դատի ամենամեծ ջատագովները կորցրին հայրենիքի կեսը, հետո երգեցին թե՝ «Մասիսին բան պատահի՝ ազգովի դառնանք ֆիդայի» (թե Մասիսին է՛լ ինչ էր պատահելու՝ չեմ հասկանում, ինչ որ պատահելու էր՝ պատահել էր): Լեւոն Տեր-Պետրոսյանի օրոք այլեւս նման երգեր չեն երգվի, Լեւոն Տեր-Պետրոսյանի հետ միասին մենք քայլ առ քայլ մեր ռազմական հաջողությունները կհասցնենք վերջնական հաղթանակների»:


__________________________


«Հայաստանի Հանրապետություն», 19.09.1996:


***


 «Եթե նայենք անցած 6–7 տարիներին, պիտի գնահատենք, որ Լեւոնն Արցախի հարցում հսկայական եւ անուրանալի գործ է արել։ Հսկայակա՛ն։ Ամենեւին պատահական չէ, որ երբ մեր զինված ուժերը գրավում էին Շուշին, հետո գրավում էին Լաչինը, հետո գրավում էին 7–8 շրջաններ, եւ մենք սարսափով մտածում էինք, թե մեզ թուրքերը կամ կուտեն, կամ ամբողջ աշխարհը մեզ ագրեսոր կճանաչի, ոչ թուրքերը մեզ կերան, ոչ ագրեսոր ճանաչեցին։ Դա լուրջ արտաքին քաղաքականության արդյունք էր, շատ լուրջ՝ եւ Ռուսաստանի հետ, եւ ԱՄՆ-ի հետ չափազանց լուրջ ու ծանրակշիռ արտաքին քաղաքականություն է տարվել»։


__________________________


1998թ. հունիս, Ստեփանակերտ։ «168 ժամ», 11.11.2004թ.; «Երկրապահ», 5.03.2005թ.։


***


Հարգել, գնահատել եւ հարգում եմ Լեւոն Տեր-Պետրոսյանին։ Իմաստուն եւ բարոյական մարդ ու գործիչ է։ Լեւոն Տեր- Պետրոսյանը հեռացավ՝ իր հետ տանելով իր համոզմունքները, թողնելով դաշտը մեզ։


__________________________


ՀՀԿ 5-րդ համագումարի ելույթից, http://www.hhk.am/u_files/file/5rd_hamagumar.pdf, 30.01.1999թ.





 


ՍԵՐԺ ՍԱՐԳՍՅԱՆ


(ՀՀ նախագահ)


«Իշխանության համար պայքարի թեժ պահին զոհաբերվում են բարոյականության եւ օբյեկտիվության սկզբունքները։ Մենք գոյություն ունենք, պայքարում ենք այն բանի շնորհիվ, որ մեր թիկունքին կանգնած է Հայաստանը։ Իսկ ընդդիմադիր մամուլը կատարում է ընդամենը իր կուսակցության պատվերը, որը փորձում է քաղաքական շահաբաժիններ կորզել։ Եթե հավատանք որոշ լրագրերի, ապա ստացվում է, թե ԼՂՀ հասնող օգնության զգալի մասը առանձին կուսակցությունների վաստակն է։ Նրանք չեն անում անգամ հազարերորդ մասն այն բանի, ինչ անում է Հայաստանի պետությունը։ Թեեւ ամեն անկյունում ձգտում են ընդգծել իրենց առանձնահատուկ վաստակը։ Կարծում ենք, որոշակի օգնություն մեզ ցույց տալիս են նաեւ կուսակցությունները, ընդ որում, նկատենք, ոչ կուսակցական միջոցներից, այլ ժողովրդի նվիրատվություններից։


__________________________


Հատված Ս. Սարգսյանի՝ Արկադի Ղուկասյանին  տված հարցազրույցից. «Հայաստանի Հանրապետություն». 1.06.1992թ.; «Չորրորդ իշխանություն». 19.12.2007թ.։


***


«1992 թվականին Հանրապետության ղեկավարությունը, Նախագահ Լեւոն Տեր-Պետրոսյանի գլխավորությամբ, ընդունեց Հայաստանի, առաջին հերթին՝ նրա Զինված ուժերի համար չափազանց կարեւոր եւ հեռատես որոշում. մենք բռնեցինք ո´չ թե Խորհրդային զորքի սպառազինության բռնի գրավման, այլ` այդ սպառազինության՝ Հայաստանի չափաբաժնի կանոնավոր, պայմանագրային հիմունքներով ստացման ուղին: Դրա շնորհիվ էր, որ թեեւ ռազմական տեխնիկան քանակապես քիչ էր` համեմատ նրան, ինչը կարող էր ստացվել բռնագրավման պարագայում, սակայն այն սարքին վիճակում էր եւ անցավ ո´չ թե անհատներին կամ առանձին ջոկատներին, այլ` պետությանը»:


__________________________


«Հայաստանի Հանրապետություն», 29.01.2002թ.։


***


«Անկախության առաջին հինգ տարիներին մեր ժողովուրդը ծանրագույն փորձությունների դիմակայեց: Հաղթանակ կերտեց պարտադրված պատերազմում: Ավերվող տնտեսության փլատակներից ազատական տնտեսության հիմքերը դրեց: Ստեղծեց անկախ երկրին բնորոշ պետական կառույց, քաղաքական հաստատություններ, ստեղծեց բանակ: Հաճախ բոլոր կողմերից շրջափակված, երբեմն աշխարհից լիովին կտրված, փակ սահմանների ներսում կարողացավ իր զավակների մտքով ու եռանդով առաջ շարժվել: Կարողացավ իրեն ու աշխարհին ապացուցել անկախ ապրելու իր ունակությունը: Ապացուցել քսանմեկերորդ դարում իր գոյության իրավունքը: Պետություն ունենալու իրավունքը: Ապագա ունենալու իրավունքը: Անկախության առաջին տարիները մաքառումի ու պայքարի, ստեղծման ու ձեւավորման տարիներ էին: Հենց այդ տարիներին հայ ժողովուրդը սաղմնավորեց ապագա տասնամյակների ընթացքում մեր կյանքի ու գործունեության հիմնական կռվանները»:


__________________________


president.am. 15.12.2012թ.։


 


ՌՈԲԵՐՏ ՔՈՉԱՐՅԱՆ


(ՀՀ նախագահ)


«Արցախի երախտագետ ժողովուրդը երբեք չի մոռանա Ձեր անձնական ներդրումը մեր հերոսական գոյապայքարում: Մենք մեր թիկունքում միշտ զգացել ենք մայր Հայաստանի, Հայաստանի Հանրապետության զորակցությունը»:


__________________________


ՀՀ Առաջին նախագահի արխիվ, 09.01.1995թ.։ Հրատարակված՝ Լ. Տեր-Պետրոսյան. Վերադարձ, Երեւան, 2009, էջ 79։


***


 «Այսօր ԼՂՀ-ն կայացած հանրապետություն է, որն ունի ինքնուրույն տնտեսություն, մարտունակ բանակ, ներքին կայուն իրավիճակ եւ հարգանք միջազգային հանրության կողմից: Մեզ համար պարզ է, որ այս ամենը դժվար թե լիներ, եթե մեր թիկունքում չլիներ Հայաստանի Հանրապետությունը... Ես կուզեի շեշտել Հայաստանի Հանրապետության նախագահ Լեւոն Տեր-Պետրոսյանի ներդրումը մեր բոլոր հաջողություններում: Առանց նրա հստակ դիրքորոշման, առանց փոխհամաձայնեցված քաղաքական քայլերի, մենք դժվար թե կարողանայինք ունենալ այն, ինչ ունենք: Դա Ղարաբաղում հասկանում են բոլորը, եւ ինձ թվում է, որ Հայաստանում եւ Սփյուռքում՝ նույնպես»:


__________________________


«Հայաստանի Հանրապետություն», 19.09.1996, վերահրատարակված՝ Լ. Տեր-Պետրոսյան. Վերադարձ, Երեւան, 2009, էջ 79:


 


ԱՐԹՈՒՐ ԹՈՎՄԱՍՅԱՆ


(ԼՂՀ Ազգային Ժողովի նախագահ)


«Անժխտելի է այն փաստը, որ մեր հաջողությունները պայմանավորված են Հայաստանի Հանրապետության վարած ճկուն դիվանագիտությամբ եւ հավասարակշռված քաղաքականությամբ: Եվ ինչ խոսք, որ այդ դժվարին գործում մեծ է նախագահ Լեւոն Տեր-Պետրոսյանի դերը»:


__________________________


«Հայաստանի Հանրապետություն», 19. 09. 1996, վերահրատարակված՝ Լ. Տեր-Պետրոսյան. Վերադարձ, Երեւան, 2009, էջ 79:


 


ԼԵՈՆԱՐԴ ՊԵՏՐՈՍՅԱՆ


(ԼՂՀ վարչապետ)


«Եթե այսօր արցախահայությունը մասնակցեր Հայաստանի Հանրապետության նախագահի ընտրություններին, ապա բացարձակ մեծամասնությամբ իր ձայնը կտար ՀՀ նախագահի թեկնածու Լեւոն Տեր-Պետրոսյանին»:


__________________________


«Հայաստանի Հանրապետություն», 19.09.1996, վերահրատարակված՝ Լ. Տեր-Պետրոսյան. Վերադարձ, Երեւան, 2009, էջ 72:


 


ՍԱՄՎԵԼ ԲԱԲԱՅԱՆ


(ԼՂՀ պաշտպանության բանակի հրամանատար)


«Մեծարգո Լեւոն Հակոբի, ընդունեցեք իմ ջերմ շնորհավորանքները Ձեր ծննդյան 60-ամյակի առթիվ: Բարձր եմ գնահատում Ձեր տեւական ավանդը ինչպես արցախյան ազգային-ազատագրական պայքարի կազմակերպման ու նրա համակողմանի նվաճումների ապահովման ասպարեզում, այնպես էլ՝ Հայաստանի ու Արցախի տարածքներում Հայոց պետականության վերականգնման ու ամրապնդման պատմակշիռ գործում: Կրկին կարեւորելով նորանկախ Հայաստանի առաջին նախագահիդ նշանակալից հոբելյանը՝ որպես էական մի շրջափուլ ոչ միայն Ձեր, այլեւ ընդհանրապես հայրենի հասարակական-քաղաքական կյանքում, ի սրտե մաղթում եմ Ձեզ արցախյան արեւշատություն, անձնական երջանկություն եւ հարաճուն հաջողություններ. Արցախի հերոս, գեներալ-լեյտենանտ Սամվել Բաբայան. 2005 թ. հունվարի 9»:


__________________________


ՀՀ Առաջին նախագահի արխիվ, 09.01.2005, առաջին անգամ հրատարակված՝ Լ. Տեր-Պետրոսյան. Վերադարձ, Երեւան, 2009, էջ 124:


 


ՆՈՐԱՏ ՏԵՐ-ԳՐԻԳՈՐՅԱՆՑ 


(Գեներալ-լեյտենանտ, ՀՀ ՊՆ գլխավոր շտաբի պետ) 


«Ես հրավիրվել եմ Հայաստան, ՀՀ զինված ուժեր ձեւավորելու համար, որը երբեք այդքան գիտականորեն չէր եղել ձեւակերպված՝ որպես կանոնավոր զինված ուժեր։ Ի դեպ՝ նկատի ունեմ վերջին հարյուրամյակը։ Ուստի ինձ հրավիրեցին Լեւոն Տեր-Պետրոսյանն ու Վազգեն Սարգսյանը, ինչպես նաեւ՝ Վահան Շիրխանյանը... Ոչ մի անգամ ո՛չ Լեւոն Տեր-Պետրոսյանը, ո՛չ Վազգեն Սարգսյանն ինձ որեւէ վատ խոսք չեն ասել, իսկ ես՝ առավել եւս։ Նախ՝ ես իրավունք չունեի, քանի որ իրենք ղեկավար անձինք էին, թեեւ ես երբեք ոչինչ չեմ արհամարհել։ Տեր-Պետրոսյանն ու Վազգեն Սարգսյանը չափազանց նրբանկատ, բարձր կազմակերպվածությամբ, ջենտլմենական մոտեցում ունեին, եւ ես խոնարհվում եմ նրանց առջեւ... Հենց Վազգեն Սարգսյանի եւ Լեւոն Տեր-Պետրոսյանի շնորհիվ մենք ունեցանք բանակ, որը կյանքում առաջին անգամ ազատագրեց մեր հողերը եւ պաշտպանեց հայ ժողովրդի արժանապատվությունը»։


__________________________


«Ժամանակ», 3.09.2013


 ***


«Ընդհանրապես կարծում եմ` նրա (Տեր-Պետրոսյանի) պատվին արձան պիտի կանգնեցնեն` Վազգեն Սարգսյանի արձանի հետ միասին»:


__________________________


1in.am, 21.12.2016 թ.


 


ՄԱՆՎԵԼ ԳՐԻԳՈՐՅԱՆ


(ՀՀ պաշտպանության փոխնախարար, ԵԿՄ վարչության նախագահ)


«Հայաստանի Հանրապետության Առաջին նախագահ Լեւոն Տեր-Պետրոսյանին. Մեծարգո Լեւոն Հակոբի, իմ եւ Երկրապահ Կամավորականների միության անունից շնորհավորում եմ Ձեզ Երկրապահի, Հաղթանակի եւ խաղաղության օրվա, Շուշիի ազատագրման 13-րդ տարեդարձի եւ Հայրենական մեծ պատերազմում տարած հաղթանակի 60-ամյակի կապակցությամբ: Մենք՝ երկրապահներս, գնահատում ենք Ձեր ավանդն ու ներդրումը հայոց պետականության կայացման, հայոց բանակի կազմավորման եւ հզորացման եւ հայ-ադրբեջանական հակամարտության ընթացքում ձեռք բերած հաղթական զինադադարի հարցում: Անգնահատելի է նաեւ Ձեր դերը հանրապետությունում ժողովրդավարության կայացման եւ միջազգային ասպարեզում Հայաստանի Հանրապետության հեղինակության բարձրացման գործում: Մեծարգո Լեւոն Տեր-Պետրոսյան, Հայոց նորօրյա պատմության մեջ Դուք կաք եւ մնում եք որպես հաղթանակի նախագահ: Մենք՝ երկրապահներս, որ մարտնչել ենք Ձեր գերագույն գլխավոր հրամանատարության ներքո, հպարտանում ենք Ձեզանով, հպարտանում ենք, որ Դուք կրում եք ԵԿՄ առաջին անդամատոմսը Սպարապետ Վազգեն Սարգսյանի ստորագրությամբ եւ վստահ ենք, որ պատմության մեջ Դուք կմնաք որպես Արցախի անկախությունն ապահոված եւ հայկական սահմաններն ընդարձակած նախագահ: Եվս մեկ անգամ շնորհավորում ենք Ձեզ, ցանկանում առողջություն, ընտանեկան երջանկություն եւ խաղաղություն հայոց աշխարհին. ՀՀ պաշտպանության փոխնախարար, ԵԿՄ վարչության նախագահ, գեներալ-լեյտենանտ Մ. Ս. Գրիգորյան»:


__________________________


ՀՀ Առաջին նախագահի արխիվ, 7.05.2005:
