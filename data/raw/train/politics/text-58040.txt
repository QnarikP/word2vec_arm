
ԱԺ Հայ ազգային կոնգրես խմբակցության քարտուղար Արամ Մանուկյանը, այսօր ԱԺ ամբիոնից անդրադառնալով խորհրդարան բերված  «Բնության հատուկ պահպանման տարածքների մասին» օրենքում փոփոխություններ կատարելու մասին նախագծին՝ հայտարարեց.


«Ցանկացած ազգի, երկրի քաղաքակրթության աստիճանը հիմնականում երկու ցուցիչ ունի` ինչպես է ազգը վերաբերվում իր մշակութային ժառանգությանը, և ինչպես է վերաբերվում էկոլոգիային: Այսօրվա աշխարհում այս երկու ցուցանիշները կարևոր ցուցիչներ են` դու այնքան քաղաքակիրթ ես, որ քո մշակույթը պահպանում ես` քո ազգի, քո երկրի անցյալը: Եվ քաղաքակիրթ ես այնքան, ինչքան քո այսօրվա միջավայրն ես պահպանում, դա հիմնականում վերաբերում է բնապահպանությանը:


Ցավոք, մենք շատ դաժան ենք վերաբերվում թե՛ մեր ժառանգությանը, թե՛ մեր ներկային: Եւ այս առումով ես համարում եմ, որ մենք դեռևս քաղաքակրթության աստիճանին չենք հասել, որ հասկանանք, որ այս կարևոր արժեքները միայն մերը չեն, մեր նախնիներինն են և եկող սերունդներինն են: Երեք բնագավառ եմ ուզում հիշեցնել հատուկ տարածքների հետ կապված, որոնք, իսկապես, անխիղճ վերաբերմունքի են արժանանում:


Մեկ` անտառը: Ես եղել եմ տարբեր անտառաշատ վայրերում, զրուցել եմ բնակիչների հետ, այստեղ կատարվում է ուղղակիորեն կազմակերպված հանցագործություն` անտառահատումներ: Եվ խոսքը վերաբերում է ոչ թե վառելիքին, այլ շինափայտին: Լոռվա տարբեր շրջաններում ինձ պատմում էին, որ Հայաստանի անտառներում մեծ քանակի շինանյութ է կտրվում, շինանյութ է պատրաստվում բնության հաշվին: Եվ քանի որ սա համակարգված և վերևից եկող հանցագործությունների շարք է, ոչ մեկը սրա դեմը չի ուզում առնել: Դեմը առնողները հենց իրենք են՝ կազմակերպողները:


Մյուսը` հանքերը: Հանքերն այս վերջին տարիներին Հայաստանում ամենաանխիղճ շահագործվող բնագավառներից են: Շահագործումն սկսել է ավելանալ տասնապատիկ, հարյուրապատիկ, հենց այստեղ է, որ մենք ծախսում ենք էներգետիկայի մեծ մասը, գազի մեծ մասը, արտադրական արդյունաբերական թվեր ենք ցույց տալիս, որ Հայաստանում կա այս մասով տնտեսության առաջընթաց: Բայց սա մեր բնության հաշվին է: Ընդ որում, դա արվում է  տեխնոլոգիական խախտումներով` հիմնականում մակերեսն են հանում, մինչդեռ հանքերը պետք է ամբողջությամբ օգտագործել, քանի որ մակերեսը շահագործելը շատ էժան է: Փող աշխատելու մարմաջով մակերեսի շերտերն օգտագործում են և այդպես փակում են՝ փչացնելով հանքը, անգամ դժվարացնելով հետագայում այդ հանքերն օգտագործելու հնարավորությունները: Սա Հայաստանի բնությունը ոչնչացնող լրջագույն, ծանրագույն գործընթաց է, որն այսօր էլ ընթանում է:


Երրորդը` ստորգետնյա աղբյուրների, ջրհորների մեծ թիվն է Հայաստանում, հատկապես Արարատյան դաշտավայրում. շուրջ երեք հարյուր ջրհոր, մեծ պոպմերով, ընդերքից ջուր են հանում ձկնաբուծության համար, և արդյունքում դատարկվում է Հայաստանի ընդերքը, սնամեջ է դառնում, ինչը սեյսմիկ առոմով խիստ վտնագավոր է և կարող հետագայում երկրաշարժի հիմք հանդիսանալ»,- հայտարարեց Մանուկյանը:


Մանրամասները՝ տեսանյութում: 
