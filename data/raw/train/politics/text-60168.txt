
Երեւանի քաղաքապետի թեկնածու Տարոն Մարգարյանը հրապարակային ելույթներ, հարցազրույցներ չի սիրում: Դրա համար թերեւս ծանրակշիռ պատճառներ կան՝ գործընկերներն ու բարեկամները հավանաբար մտերմիկ զրույցների ժամանակ նրան ասում են, որ ինքը հռետորական տաղանդով, մեղմ ասած, չի փայլում: Ավելին, հավանաբար նրան բացատրում են «վանդալիզմություն» բառի տարածվածության պատճառները: Սակայն ժամանակ առ ժամանակ, հատկապես նախընտրական շրջանում, Մարգարյանը ստիպված է լինում խոսել՝ այդպիսով հարստացնելով ժամանակակից հայ համացանցային բանահյուսությունը: Մեմաստեղծ գործունեությամբ շեֆից հետ չեն մնում նաեւ քաղաքապետի կրտսեր եղբայրներն ու քույրերը: Ահավասիկ.


«Աշխատանքների շարունակելու համար մենք պետք է կարողանանք իսկապես այն ծրագրերը, որոնք գրված են մեր ծրագրերում, մենք կարողանանք ի կատար ածենք: Մենք պետք է կարողանանք այդ ծրագրերը, որոնք որ նախանշել ենք մեր ծրագրերում, կարողանանք իսկապես այն ծրագրերը, որ շարունակենք»: Այս ավարտուն եւ բազմաբովանդակ մտքի հեղինակը Երեւանի ավագանու անդամ, ավագանու թեկնածու Նաիրա Նահապետյանն է:


Առաջին մասնագիտությամբ անասնաբույժ-անասնաբույծ Նահապետյանը 2001-ին՝ 43 տարեկան հասակում հեռակա սովորել եւ ավարտել է Մոսկվայի միջազգային քաղաքագիտական համալսարանը՝ ստանալով ֆինանսիստ տնտեսագետի(!) որակավորում:  Ընդ որում, իր իսկ պնդմամբ, այստեղ «դիպլոմ առնելու» մասին խոսք լինել չէր կարող, որովհետեւ «իրենց ժամանակ ուրիշ էր»:


1999-ին ՀՀԿ շարքերը համալրած Նաիրա Նահապետյանը պետական կառավարման համակարգում տարատեսակ պաշտոններ զբաղեցնելուն զուգահեռ նաեւ ակտիվ ձեռնարկատիրական գործունեությամբ է զբաղվել: Նա մի քանի փոքր ՀԷԿ-երի սեփականատեր է, իսկ  2001-ից՝ Փոքր ՀԷԿ-երի միության նախագահը:


Առաջին անգամ Նահապետյանը Երեւանի ավագանու անդամ է դարձել 2009-ին: Նա իր կուսակցության ակտիվ քարոզչությամբ զբաղվում էր նաեւ նախորդ՝ 2013-ի ընտրություններին, եւ այն ժամանակ էլ աչքի ընկավ խիստ տպավորիչ ելույթներով՝ մասնավորապես հայտարարելով, որ 2009-2013 թվականներին Երեւանի քաղաքապետարանը 202 հազար 500 միլիոն կիլոմետր ճանապարհ է ասֆալտապատել:


Ավելի ուշ, ճիշտ է, տիկին Նահապետյանը պարզաբանեց, որ շոգի պատճառով լեզվի սայթաքում է թույլ տվել՝ շփոթելով թվերն ու չափման միավորները:


Օրերս էլ Տարոն Մարգարյանի քարոզչական հանդիպման ժամանակ Նահապետյանը խնդրեց երեւանցիներին՝ քվեարկել ՀՀԿ-ի օգտին, որ «կարողանանք շարունակել այդ ծրագրերը, որ կարողանանք իսկապես վերջացնել այն Երեւանը, ձեր երազած Երեւանը»: Տեսանյութից դատելով՝ այդ օրը Երեւանում շոգ չէր, հակառակը, փոքր-ինչ քամոտ էր: Պետք է կարծել, որ տիկին Նահապետյանին այս անգամ քամին է խանգարել հավաքել մտքերը:





Բիրդան Աղայան
