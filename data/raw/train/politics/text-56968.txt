
Հայ ազգային կոնգրեսի վարչության անդամ Վլադիմիր Կարապետյանը ՍիվիլՆեթի Թաթուլ Հակոբյանի հետ զրույցում անդրադառնում է առաջին նախագահ Լևոն Տեր-Պետրոսյանի վերջին ելույթի քննադատական մեկնաբանություններին: Կարապետյանը հարց է տալիս. ինչո՞ւ իշխող ՀՀԿ-ի և ՀՅԴ-ի ներկայացուցիչները չեն քննադատում Սերժ Սարգսյանին, երբ նա հայտարարում է, որ պատրաստ է եղել Ադրբեջանին վերադարձնել 7 շրջան, սակայն քննադատում են Լևոն Տեր-Պետրոսյանին, որը ընդհանուր փոխզիջումներից է խոսում:


Այդ առիթով Կարապետյանը նաեւ գրառում է կատարել Ֆեյսբուքում, որը ներկայացնում ենք ստորեւ.


«Ներկայացնենք ՀՀԿ ներկայացուցիչների 3 արձագանք Տեր-Պետրոսյանի ելույթին.


1. Արտակ Զաքարյան, դեկտեմբերի 19. - «Էլի եմ ասում, այսօր տարածքների վերադարձի մասին խոսելը ճիշտ չի մեր կողմից, հաշվի առնելով այն իրավիճակը, որ մենք ունենք ապրիլյան իրադարձություններից հետո:» Քիչ հետո Ա.Զաքարյանը կրկնում է, որ դրա մասին խոսելու ժաամնակը չի:  http://www.azatutyun.am/a/28184964.html 2. Է. Շարմազանով, դեկտեմբերի 19.- «Հա, շատ ուրախ եմ՝ փոխզիջում, ինչ անենք, ինքը (Տեր-Պետրոսյանը) ի՞նչ է առաջարկում: Տանք 7 շրջանը, նստենք, թող կարգավիճակը անորոշ լինի, էգուց էլ մի փոքր պատերազմ լինի, Թուրքիան էլի սահմանը փակի՝ ասելով, որ օսմանցի թուրքը երբեք չի թողնի ադրբեջանցի թուրքին:» http://www.tert.am/…/…/2016/12/19/sharmazanov-eduard/2228305 3. Արմեն Աշոտյան, դեկտեմբերի 20: «Արդյոք պատեհ պահ է քառօրյա պատերազմից հետո, երբ ընթացող գործընթացը բանակցություններ է բանակցությունները սկսելու մասին, խոսել այն հնարավոր կարմիր գծերի մասին, որ Հայաստանը կարող է իրեն թույլ տալ»: http://www.1in.am/2065696.html Իսկ ահա տարածքների հանձնելու մասին խոսել է Սերժ Սարգսյանը. Ս. Սարգսյան, նոյեմբերի 17. - «Դրանից (Մայնդորֆից) հետո բանակցային գործընթացը շարունակվեց, և մենք մի քանի անգամ մոտ էինք փաստաթուղթ ստորագրելուն, որտեղ այդ երեք սկբունքները հստակ արտացոլված էին: Այսինքն, հայկական կողմը, հայկական կողմերը՝ Լեռնային Ղարաբաղը և Հայաստանը, թողնում են այն տարածքները, որոնք այսօր զբաղեցված են որպես անվտանգության գոտի: Այսինքն, այն տարածքները, որոնք ադրբեջանցիները համարում են գրավյալ՝ 7 ադրբեջանական շրջաններ: Մենք թողնում ենք այդ տարածքները և հեռանում: Այսինքն, դա տարածքային ամբողջականության սկզբունքն է:»  http://www.aniarc.am/…/serzh-sargsyan-kiselev-interview-7-…/


Իր ելույթուն Լ. Տեր-Պետրոսյանը նկատել էր - «Արտառոցն ու ապշեցուցիչը Հանրապետական կու¬սակ¬ցության եւ կոալիցիոն կառավարության ներկայացուցիչների պահվածքն է։ Այդ կուսակցության ոչ մի անդամ եւ պետական ոչ մի պաշտոնյա, լղոզված ու կցկտուր խոսքերից բացի, երբեւէ փոխզիջման վերաբերյալ հրապարակային հստակ հայտարարությամբ հանդես չեն եկել։ Հասարակությանը խաղաղության նախապատրաստելու եւ դրա ընդդիմախոսներին հակադար¬ձելու գործում նրանք փաստորեն լքել, մենակ են թողել իրենց նախագահին։ Այնինչ դա պետք է լիներ ոչ թե Հայ Ազգային Կոնգրեսի, այլ առաջին հերթին, հենց իրենց գործը։»


Այսքանից հետո հասկանալի է, որ ՀՀԿ-ն կոնկրետ դժգոհ է Ս. Սարգսյանի հայտարարությունից, նրան է քննադատում, որովհետև միայն Ս. Սարգսյանն է խոսում 7 տարածքներ զիջելու մասին: ՀՀԿ-ականների քննադատությունը չի կարող հասցեագրվել Տեր-Պետրոսյանին, որովհետև նաև խոսում է միայն փոխզիջումների, սեղանի վրա դրած փաստաթղթից, չի խոսում 7 տարածքների վերադարձի, քանի որ ոչ 1998 փաստաթղթում, ոչ էլ այսօրվա փաստաթղթում նման բան չկա: Իսկապես՝ «ՀՀԿ ականները լքել են Ս. Սարգսյանին և թողել են նրան մենակ»»:


 


 
