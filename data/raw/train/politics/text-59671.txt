
Այսօր Հայ ազգային կոնգրեսի և Հայաստանի ժողովրդական կուսակցության ներկայացուցիչներն այցելեցին Ծիծեռնակաբերդի հուշահամալիր և հարգանքի տուրք մատուցեցին Հայոց Ցեղասպանության զոհերի հիշատակին:


Լրագրողների հետ զրուցեց ՀԱԿ փոխնախագահ Արամ Մանուկյանը:


Նա նշեց, որ մեր ազգն ունի արդար վճռի, պատմության սխալներն ուղղելու պատմական առաքելություն:


«Կա մի լուծում, միայն ուժեղ Հայաստանը կարող է լինել Ցեղասպանության ճանաչման երաշխավորը, այլ լուծում չկա, ուրիշներից ցեղասպանություն ողորմալը թուլության նշան է: Դու պետք է լինես ուժեղ, պետք է լինես կայացած, լինես գործոն, որպեսզի ուրիշներին ստիպես, պահանջես, խնդրես, դիմես, հորդորես, որ ճանաչեն քո արդար դատը: Մինչդեռ Հայաստանը չի գնում այդ ճանապարհով: Հայաստանը գնում է բացարձակապես այլ ուղղությամբ: Այն իրավիճակը, որի մեջ մենք հայտնվել ենք այսօր, ուղղակի ղոբերգական է: 10 տարի առաջ այս ճանապարհը՝ կամրջից մինչև անմար կրակ,  մենք անցնում էինք 2-2,5 ժամում, մենք այսօր այդ ճանապարհն անցել ենք 25 րոպեում: Հայաստանում այսօր ժողովուրդ չի մնացել: Հայաստանից միջինը տարեկան արտագաղթում է 50 000 մարդ: Եվ այս կերպ դաս քաղել ցեղասպանությունից հնարավոր չէ: Մենք գնում ենք հակառակ ուղղությամբ: Մի՞թե անկախության այս տարիները չեն կարողանում օգտագործել Հայաստանն ուժեղացնելու համար »,- ասաց Արամ Մանուկյանը՝ հավելելով, որ ուժեղանում ենք միայն պոռոտախոսությամբ, միայն դրոշ այրելով, միայն հայհոյելով:


«Եվ դրոշ վառելը դարձել է հայրենասիրության սիմվոլ: Ամբողջ կրթության նախարարությունը երեխեքին բերում է՝ հայհոյելու թուրքերին: Սա չէ Հայաստանի զարգացման ճանապարհը: Մենք գնում ենք սխալ զարգացման ճանապարհով, որը չի նպաստելու Ցեղասպանության արդար դատի կայացմանը, Ցեղասպանության ճանաչմանը: Տարեկան 50 000 մարդ լքում է  Հայաստանը: Սա կոպտագույն պատմական սխալ է: Ինչպե՞ս անվանենք այդ հարյուր հազարների կորուստը, սա ցեղասպանություն չէ՞: Էն թուրքերն էին անում, իսկ սա՞ ով է անում: Ովքե՞ր են տարեկան 50 000 մարդու քշում Հայաստանից: Ո՞վ է այսօրվա թուրքը»,- նշեց Արամ Մանուկյանը:


Մանրամասները՝ տեսանյութում  





Լիլիթ Թադևոսյան


 


 
