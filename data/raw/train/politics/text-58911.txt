
ՀՀ կրթության և գիտության նախարարությունը «Իրազեկ քաղաքացիների միավորում» ՀԿ-ի պատրաստած նյութի վերաբերյալ տեղեկացնում է, որ խնդիրը գտնվում է ՀՀ ԿԳՆ ուշադրության կենտրոնում:


Հիշեցնենք, օրերս «Իրազեկ քաղաքացիների միավորումը» նյութեր էր հրապարակել, որոնք ապացուցում են, որ 114 դպրոցների ու մի քանի տասնյակ մանկապարտեզների տնօրենները իրենց աշխատակիցների եւ երեխաների ծնողների տվյալները փոխանցում են թաղապետարաններ ու քաղաքապետարաններ՝ որպես ՀՀԿ-ի պոտենցիալ ընտրողներ:


ՀՀ կրթության և գիտության նախարարությունից տեղեկացնում են, որ նախարարի պարտականությունները կատարող փոխնախարար Մանուկ Մկրտչյանը հանձնարարել է վերոնշյալ ցանկում ընդգրկված ավագ դպրոցների տնօրեններին` սեղմ ժամկետում ներկայացնել պարզաբանումներ՝ հրապարակված ձայնագրությունների վերաբերյալ:


Միաժամանակ, նոր շրջաբերական է ուղարկվել նաև ՀՀ մարզպետներին և Երևանի քաղաքապետին, որում մեկ անգամ ևս առաջարկվում է ձեռնարկել համապատասխան միջոցներ` ուսումնական հաստատությունները քաղաքական գործընթացներից զերծ պահելու վերաբերյալ:


ԿԳ նախարար Լևոն Մկրտչյանը նախընտրական քարոզարշավին մասնակցելու նպատակով արձակուրդում է: Դեռևս փետրվարի 22-ին նախարար Լևոն Մկրտչյանը շրջաբերական նամակով դիմել էր ՀՀ մարզպետներին և Երևանի քաղաքապետին՝ առաջարկելով խիստ վերահսկողություն սահմանել, որպեսզի ուսումնական հաստատությունների ներկայացուցիչները քարոզչական աշխատանքներում ներգրավվեն բացառապես օրենքի շրջանակում:
