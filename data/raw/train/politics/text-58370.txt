
Հայաստանը միշտ բաց է Թուրքիայի հետ հարաբերությունները կարգավորելու համար, առանց նախապայմանների, հայտարարել է ՀՀ ԱԳ նախարար Էդվարդ Նալբանդյանը:


Հունաստանի ԱԳ նախարար Նիկոս Կոցիասի հետ համատեղ մամուլի ասուլիսի ժամանակ պատասխանելով լրագրողի հարցին՝ Նալբանդյանն ասել է, որ Հայաստանի կողմից բավական քայլեր արվել են հայ-թուրքական հարաբերությունների կարգավորման ուղղությամբ:


 «Դուք հիշում եք նախաձեռնությունը, որով Հայաստանը հանդես էր եկել     Թուրքիայի հետ հարաբերությունների կարգավորում՝ առանց նախապայմանների, սակայն, Թուրքիան հետ կանգնեց դրանցից: Չնայած ստորագրված հայտնի արձանագրություններին, Թուրքիան հրաժարվեց վավերացնել դրանք՝ հետ կանգնելով միջազգային հարաբերությունների գլխավոր սկզբունքներից, այն է՝ հարգել համաձայնություններն ու պարտավորվածությունները: Հայաստանը միշտ բաց է հարաբերությունները կարգավորել նաև Թուրքիայի հետ՝ առանց նախապայմանների: Հուսով ենք, որ մի օր էլ Թուրքիայում նույն մոտեցումը կունենան, կհարգեն պայմանավորվածությունները, որոնք ձեռք են բերվում այլ պետությունների գործընկերների հետ»,- ասել է Էդվարդ Նալբանդյանը:


 
