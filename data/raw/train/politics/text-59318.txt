
ԱԺ արդեն նախկին պատգամավոր, «Ժառանգության» նախկին անդամ, ներկայում «Երկիր Ծիրանի» կուսակցության ղեկավար Զարուհի Փոստանջյանը մեղադրում է նախկինում ԱԺ Հայ ազգային Կոնգրես խմբակցության անդամ, ներկայում «Ելք» դաշինքով պատգամավոր դարձած Նիկոլ Փաշինյանին՝ էթիկայի կանոնները խախտելու մեջ:


«Այս անգամ պարոն Փաշինյանը խախտել է էթիկայի կանոնները, մենք ունեցել ենք ընկերական զրույց, ես, նա եւ պարոն Սասուն Միքայելյանը սրճարանում զրուցել ենք, դա պաշտոնական հանդիպում չի եղել՝ ինձ որեւէ առաջարկ ներկայացնելու առումով, եթե դա լիներ պաշտոնական, ես բանավոր կմերժեի, չէի հանդիպի։ Կարիք չկար, որ Փաշինյանը հանդես գար այդ հայտարարությամբ, ցանկալի է, որ  Նիկոլ Փաշինյանը  լինի քաղաքի տղա ու չխախտի էթիկայի կանոնները»,– հայտարարել է Փոստանջյանը։


Օրերս «Ազատության» հետ զրույցում Փաշինյանը հայտարարել էր, թե ինքը Փոստանջյանին Երեւանի ավագանու ընտրություններին միասին մասնակցելու երեք առաջարկ է արել, այդ թվում՝ զբաղեցնել ցուցակի առաջին հորիզոնականը, սակայն Փոստանջյանը հրաժարվել է: Փաշինյանի ահա այս հայտարարությանն է պատասխանել Փոստանջյանը՝ պնդելով, որ Փաշինյանը խախտել է էթիկայի կանոնները, քանի որ սրճարանում կայացած ընկերական զրույցը նախ հրապարակել է, եւ ապա ներկայացրել որպես պաշտոնական առաջարկ, որը, սակայն, նրա պնդմամբ, այդպիսին չի եղել: 
