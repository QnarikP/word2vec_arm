
Հայաստանում ընտրությունների՝ պարբերաբար կեղծված  լինելու ապացույցներից մեկն ընտրությանը մասնակցելու իրավունք ունեցողների ու պաշտոնապես քվեարկած անձանց թիվն է, որն անշեղորեն աճում է՝ չնայած շարունակական արտագաղթին ու բնական աճի բացակայությանը:


Սահմանադրական դատարանում Կենտրոն-ՀԺԿ դաշինքի՝ ապրիլի 2-ի ընտրությունների արդյունքները չեղյալ ճանաչելու վերաբերյալ հայցի քննության ժամանակ դաշինքի ներկայացուցիչ Լեւոն Զուրաբյանը նշեց, որ բոլոր խորհրդարանական ընտրություններին քվեարկությանը մասնակցող քաղաքացիների թիվն աճել է՝ 1999-ին ՝ 1 մլն 138 հազար, 2003-ին՝ 1 մլն 134 հազար, 2007-ին՝ 1 մլն 392 հազար, 2018-ին՝ 1 մլն 573 հազար, եւ 2017-ին քվեարկությանը պաշտոնական թվերով մասնակցել է 1 մլն 576 հազար մարդ:


«Գնալով՝ ժողովուրդը պակասում է, աշակարտների թիվը պակասել է մոտ երկու անգամ, բայց մարդկային ռեսուրսների մաշմանը զուգահեռ՝ մասնակցության պաշտոնական թիվն անընդհատ աճում է», - նշեց Զուրաբյանը:


Նա հիշեցրեց, որ 2012-ի ընտրություններից հետո Կոնգրեսը, Ժառանգությունը եւ Դաշնակցությունը միասին նամակ էին հղել վարչապետին, որտեղ ասվում էր, որ միայն պաշտոնական տվյալներով Հայաստանից մշտապես բացակայում է ավելի քան 400 հազար մարդ, իսկ համաձայն ավելի հավաստի փորձագիտական վերլուծությունների՝ ընտրական ցուցակներն ուռճացված են մոտ 700 հազար մարդով, այսինքն, իրականում, 2012-ին ընտրության իրավունք ուներ մոտ 1 մլն 800 հազար մարդ: Ըստ Զուրաբյանի՝ եթե հաշվի առնենք, որ 2012-ից հետո Հայաստանից հեռացել է մոտ 230 հազար մարդ, որոնցից ընտրության իրավունք ունի մոտ 2/3-ը, ապա, ըստ պաշտոնական ցուցանիշների, ապրիլի 2-ին քվեարկությանը մասնակցել է իրական ընտրողների 96 տոկոսը:


Զուրաբյանը նկատեց, որ այսպիսի ցուցանիշը հատուկ չէ ժողովրդավարական երկրներին եւ գրանցվում է միայն բռնապետական երկրներում՝ Հյուսիսային Կորեայում, Թուրքմենստանում, մինչեւ 2003-ի Իրաքում եւ այլն:


Ամփոփելով՝ Լեւոն Զուրաբյանը նշեց, որ ներկայացնում է մի քաղաքական ուժ, որը մշտապես դեմ է եղել զինված ապստամբությանը, ահաբեկչության միջոցով քաղաքական հարցեր լուծելուն, եւ համապատասխան հորդորով է պարբերաբար հանդես եկել, բայց «եթե այս աղճատված քաղաքական կյանքը Հայաստանում խորանա, այլեւս ոչ մի հորդոր չի կարող պահել ժողովրդին, որը չի կարողանում ընտրությունների միջոցով իշխանություն ձեւավորել»: «Հայաստանում ամեն տարի, սկսած 2003-ից, ՀՀԿ-ն գնալով բարձրացնում է իր ցուցանիշը, որն ուղղակի անհնար բան է: Հայաստանում մինչեւ ժողովուրդը չտեսնի, որ կա ընտրության միջոցով իշխանություն փոխելու հնարավորություն, առաջ շարժվելու հնարավորություն չի լինելու», - ասաց Զուրաբյանը:


 
