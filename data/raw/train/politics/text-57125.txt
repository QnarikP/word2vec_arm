
Հարութ Ուլոյանը Facebook-ում գրում է.


«Արցախի խնդրի վերաբերյալ Լևոն Տեր-Պետրոսյանի փոխզիջումային դիրքորոշումը քննադատողները պարբերաբար մի մանիպուլյացիոն բացահայտ կեղծիք են շրջանառության մեջ դնում: Տեր-Պետրոսյանի քննադատները հայտարարում են, թե, իբր, Տեր-Պետրոսյանը իր փոխզիջողական, «ժողովրդի կողմից մերժված» տեսակետները 1997-98 թթ.-ից սկսած՝ տարբեր եղանակներով փորձում է փաթաթել հասարակության վզին:


Բաց թողնելով «ժողովրդի կողմից մերժված» փոխզիջման տեսակետի վերաբերյալ բացառապես դեմագոգիկ-դատարկաբանական արձագանքները, որոնց մասին բազմիցս են անդրադարձներ եղել, խոսեմ բուն մանիպուլյացիոն կեղծիքի մասին:


Կեղծիքն այն է, որ Տեր-Պետրոսյանին ուղղված մեղադրանքի մեջ շեշտվում է 1997-98 թթ.-ը, այսինքն` ներկայացվում է այնպես, իբր թե Տեր-Պետրոսյանը փոխզիջման մասին առաջին անգամ հենց այդ թվականներին է խոսել: Սրանից բխող բուն մանիպուլյացիոն նպատակը հետևյալն է` ամեն կերպ «ապացուցել», որ Տեր-Պետրոսյանը, նախքան իշխանության գալը, Արցախի հարցի վերաբերյալ այլ տեսակետ է ունեցել, իսկ հետագայում, իբր, որդեգրել է լրիվ «անակնկալ» մոտեցում: Ավելին, այդ մանիպուլյացիայի «տրամաբանությունից» ելնելով՝ շրջանառվում է նաև հետևյալը` Արցախի հարցի վերաբերյալ Տեր-Պետրոսյանն էլ, Քոչարյանն էլ, Սարգսյանն էլ իշխանության են եկել այլ ծրագրերով, ապա իրականացրել են լրիվ այլը: Թե որքանո՞վ է այս պնդումը ճշգրիտ Քոչարյան-Սարգսյան զույգի համար, դա այլ թեմա է: Ինչ վերաբերում է Տեր-Պետրոսյանին ուղղված մեղադրանքին, այսինքն` թե որքանո՞վ են իրականությանը համապատասխանում այն պնդումները, թե Տեր-Պետրոսյանը միայն 1997-98 թթ.-ից է սկսել շրջանառության մեջ դնել փոխզիջման անհրաժեշտությունը կամ, եթե կուզեք, հրամայականը, ապա այդ կեղծիքը բացահայտելու համար անհրաժեշտ է ընդամենը ընթերցել 1997 թ.-ը նախորդող ժամանակաշրջանում Տեր-Պետրոսյանի արտահայտած մտքերը: Որպես օրինակներ.


«Ես ասացի, որ իմ վերլուծություններն ինձ բերել են այն համոզման, որ այսօր առճակատման ստրատեգիան արդեն սպառել է իրեն, եւ ժամանակն է անցնելու փոխզիջումների ստրատեգիային։ Փոխզիջումների մասին խոսելով՝ ես չեմ վախենում իմ վարկը կորցնելուց։ Իսկ դուք կարող եք ժողովրդի մեջ տարածել, որ ես դավաճանել եմ Արցախի գործին:», 3.09.1990թ. (Երբ Տեր-Պետրոսյանը նախագահ չէր, ավելին՝ Հայաստանն էլ անկախացած չէր)


«Բանակցությունը տեղի է ունենում փոխզիջում ձեռք բերելու նպատակով:», 11.11.1992թ.


«Քանի դեռ Լեռնային Ղարաբաղում խաղաղություն չի հաստատվել, և չեն վերացվել Հայաստանի շրջափակումները, ոչ մի իշխանության, լինի ՀՀՇ-ական, դաշնակցական, թե կոմունիստական, չի հաջողվի քիչ թե շատ բարելավել հանրապետության սոցիալ֊տնտեսական իրավիճակը։ Սա՛ է դրության իրական պատկերը, եւ սնանկ են այլ պատճառների փնտրտուքները։... Հայաստանի, Լեռնային Ղարաբաղի եւ Ադրբեջանի կողմից ԵԱՀԽ-ի խաղաղարար ծրագրի ընդունումն առաջին լուրջ քայլը պետք է համարել խաղաղության հաստատման, արցախահայության անվտանգության և բնականոն կենսագործունեության ապահովման ու հիմնահարցի փոխզիջումային լուծման ճանապարհին:», 27.05.1993թ.


«Քանի դեռ չի լուծված արցախյան կնճիռը, Հայաստանի բնականոն զարգացումը հարցական է, եթե չասենք` անհնար:», 21.09.1993թ.


«Հետեւողականորեն հանդես գալ Լեռնային Ղարաբաղի ինքնորոշման իրավունքի պաշտպանության եւ հարցի լուծման փոխզիջումային տարբերակի որոնման դիրքերից:», 31.08.1996թ. (Տեր-Պետրոսյանի նախընտրական ծրագիր)


Ինչպես տեսնում եք, Տեր-Պետրոսյանը փոխզիջման անհրաժեշտության մասին խոսել է ոչ միայն 1997-98թթ.-ը նախորդող ժամանակաշրջանում, այլև` այն ժամանակ, երբ նա ժողովրդի 83 տոկոսի կողմից դեռ չէր ընտրվել նախագահ, իսկ Հայաստանն էլ դեռ անկախացած չէր: Ավելին, Տեր-Պետրոսյանը 2008թ.-ին նույնպես, իր նախընտրական ծրագրում խոսելով Արցախի խնդրի մասին, նշում էր, որ իշխանությունները պետք է հանդես գան «հարցի լուծման փոխզիջումային տարբերակի որոնման դիրքերից»:


Ինչ վերաբերում է այն խոսակցություններին, թե «փոխզիջում»-ը չի ենթադրում անպայման տարածքների վերադարձ, և խոսք կարող է գնալ միայն «ինչ-որ այլ» բանի (ենթադրում եմ` օրինակ` ընտանի կենդանիների) փոխզիջման մասին, ապա նման խոսակցությունները ոչ ռեալպոլիտիկի տեսանկյունից, ոչ բանականությունից ելնելով քննարկման առարկա չեն կարող լինել ընդհանրապես: Այնպես որ Տեր-Պետրոսյանին ուղղված այն «մեղադրանքը», իբր թե նա միայն 1997-98թթ.-ից է սկսել փոխզիջումից խոսել, ու որ դա, իբր, «անակնկալ» է ընկալվել, ահա այդ ամենը ոչ թե զուտ «մոլորյալ» խեղաթյուրման արդյունք են, այլ, վստահաբար, նպատակաուղղված մանիպուլյացիոն կեղծիք»:


 
