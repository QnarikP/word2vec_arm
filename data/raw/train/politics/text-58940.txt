
Մենք դեռ հնարավորություն ունենք անելու առավելագույնը՝ ունենալու համար նորմալ, խելացի պառլամենտ, երեկ Վանաձորում նախընտրական հանդիպման ժամանակ հայտարարեց Կոնգրես-ՀԺԿ դաշինքի պատգամավորության թեկնածու, ՀԱԿ փոխնախագահ Արամ Մանուկյանը:


Նա նշեց, որ եթե 5000 դրամը հաղթելու է գաղափարին, եթե օրը տասը դրամ կաշառաքը մեր քաղաքացուն տանելու է այդ ուղղությամբ, ապա պետք է մեղադրել ոչ թե այն մարդուն, որը վերցրել է այդ փողը, այլ մեզ, որ թույլ ենք տվել, որ մեր շրջապատում այդպիսի բան լինի:


«Պայմանավորվենք այսպես՝ եւ՛ փող տվողն է հանցագործ, եւ՛ վերցնողն է հանցագործ: Մի թույլ տվեք՝ այս կարեւորագույն, երկրի ճակատագիրը որոշող պահին մեր թաղի տղաները, մեր հարեւանները, մեր աղքատ  բարեկամները գնան այդ գայթակղությանը: Դա նշանակում է՝ յուրաքանչյուրդ իր բաժին հայրենիքն է վաճառելու 5000 դրամով, իր երեխաների ապագան: Եվ ոչ մեկը թող չարդարանա, թե ինձնից գողացածի մեկ հազարերորդը տանում տալիս են ինձ, բայց ոչինչ, ես կվերցնեմ, ուրիշին կտամ (քվեն): Մերոնք շատ պարկեշտ են, վերցնում են,  ասում են՝ բա վերցրել եմ, ո՞նց չքվեարկեմ: Եթե մենք կարողանանք համընդհանուր մթնոլորտ ստեղծել, որ էդ կեղծիքը գոնե մեր շրջապատում չլինի, հավատացնում եմ ձեզ, էն տականքը, որն էսօր պառլամենտում նստած է, էն անգրագիտությունը, որն էսօր նստած է եւ մեզ ղեկավարում է, այդ տականքի դուռը կփակվի դեպի խորհրդարան: 74 հոգի այս խորհրդարանում հիմա դեռեւս  պատգամավոր է, որոնք հինգ տարվա ընթացքում մի բառ չեն խոսել: 74 հոգի՝ 131 հոգուց»,- ասաց Արամ Մանուկյանը:


Այնուհետեւ խոսեց Կոնգրես-ՀԺԿ դաշինքի Լոռու մարզում ռեյտինգային ցուցակով պատգամավորության թեկնածու առաջադրված Սարգիս Թամազյանը:


«Մի էական բան բոլոր հանդիպումներից առաջ ասել եմ: Ասել եմ, որ  յուրաքանչյուր քաղաքական թիմ, որը հայտ է ներկայացնում  ԱԺ-ում մանդատներ ձեռք բերելու, պիտի ներկայանա հանրությանը, ընտրողին, առաջին հերթին, թե ով է նա, ինչ է  արել  էս երկրի համար եւ ինչ է պատրաստվում անել»,- ասաց Սարգիս Թամազյանը:


Մանրամասները՝ տեսանյութում:


Լիլիթ Թադեւոսյան


 
