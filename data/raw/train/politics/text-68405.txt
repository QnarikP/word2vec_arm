
Այսօր «Ազատության» հետ զրույցում վարչապետ Նիկոլ Փաշինյանը մեկնաբանել է «Երեւան Սիթի» խանութերի ցանցում իրականացվող ստուգումները: 


«Սա Հայաստանում օրինականություն հաստատելու գործընթաց է», - ասել է Փաշինյանը:


Նա նշել է, որ ինչպես եւ խոստացել էր, վենդետաներ չեն լինելու, բայց ամենաթողություն էլ չի լինելու։ 


«Ես բոլորին կոչ եմ անում, որ լրջանան և պետության նկատմամբ իրենց բոլոր պարտավորությունները կատարեն անմնացորդ։ Բոլորն ազատված են բոլոր կոռուպցիոն պարտավորություններից, ես սա ասում եմ միանշանակ, բայց ոչ մեկը չմտածի, թե կարա պետությանը խաբի, ոչ մեկը չմտածի։ Ես բոլորին կոչ եմ անում, որ իրենք կամավոր գան էդ դաշտ, նախկինում չվճարված հարկերը վերահաշվարկեն, և թող այդ ամեն ինչը ԱԱԾ-ի միջոցով տեղի չունենա։ Այո՛, ԱԱԾ-ն ինչ խնդիր դնի, կլուծի էդ խնդիրը՝ շատ արագ, կոշտ և օրինական ճանապարհով, բայց ես բոլորին կոչ եմ անում չհասցնել դրան», - «Ազատության» հետ զրույցում ասել է Փաշինյանը։


Ազգային անվտանգության ծառայությունն այսօր «Ազատության» հետ զրույցում հաստատել է, որ «Երևան Սիթի» սուպերմարկետների ցանցում ստուգումներ է իրականացնում։
