
Այսօր «Կոնգրես» հյուրանոցում անցկացվող «Կանայք հանուն Խաղաղության» միջոցառմանը, բացի Կոնգրես-ՀԺԿ դաշինքի պատգամավորության կին թեկնածուներից, ներկա էր նաև առաջին նախագահ Լևոն Տեր-Պետրոսյանի տիկինը՝ Լյուդմիլա Տեր-Պետրոսյանը, որը  ղեկավարում է «Կանանց համահայկական միությունը»: Միության անունից ելույթ ունեցավ Մարգարիտա Վարդանյանը:   


«Ինձ անչափ հաճելի է այստեղ ներկայացնել առաջին՝ առաջին տիկնոջ հիմնադրած կազմակերպությունը, որը գործում է ավելի քան 25 տարի և իր՝ ես կասեի, խոշոր ներդրումն է ունեցել Հայաստանում դեմոկրատական պայքարում կանանց դերը բարձրացնելու ջանքերում: Ես շատ գնահատում եմ կանանց պայքարն իրենց իրավունքների համար, բայց նաև շատ գնահատում եմ նրանց դաշինքը տղամարդկանց հետ: Մենք հասարակության դեմոկրատացման ճանապարհին ենք, և երբեք այս կազմակերպությունում կանանց իրավունքները չեն դիտարկվում զուտ որպես կանանց կարիերայի կայացման, նրանց ինքնության դրսևորման համատեքստում, այլ նաև ընտանիքի, երեխաների, ամուսնու հետ, օջախում հասարակության մեջ նրանց դերն աստիճանաբար բարձրացնելու համար»,- ասաց Մարգարիտա Վարդանյանը:


Նա նկատեց, որ իրենք չեն կարող միանգամից ձգտել, որ խորհրդարանի 50 տոկոսը կանայք լինեն, և  բոլորն էլ դա քաջ գիտակցում են: Բայց վերջինս  նաև հանգստացրեց տղամարդկանց, որ Հայաստանում դեռևս շատ հեռու են այն ժամանակները, երբ նրանք կսկսեն պայքարել, որպեսզի գոնե հիսուն տոկոս ունենան ԱԺ-ում:


Իսկ իր ելույթի վերջում խոսելով խաղաղության մասին՝ Մարգարիտա Վարդանյանն ասաց.


«Այսօր մեզ համար, մեր երկրի համար ամենակարևորը խաղաղությունն է»:


Լիլիթ Թադևոսյան


Մանրամասները՝ տեսանյութում:
