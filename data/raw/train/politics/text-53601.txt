
ԴԱՀԿ-ի պետ Միհրան Պողոսյանը քիչ առաջ հրաժարականի դիմում է ներկայացրել: Այդ մասին հաղորդագրություն է տեղադրվել ԴԱՀԿ ֆեյսբուքյան էջում:


«Հայկական և միջազգային մամուլում վերջերս պանամական օֆշորների մասին հրապարակումներում ի հայտ եկավ նաև իմ անունը։ Ցավում եմ, որ անունս արծարծվում է միլիարդավոր դոլարներ իրականում սեփականացրած՝ Ադրբեջանի նախագահ Իլհամ Ալիևի ընտանիքի կողքին։ Անընդունելի եմ համարում, որ իմ անձը պատճառ դառնա իմ երկրի և բռնապետական Ադրբեջանի միջև քաղաքակրթական որևէ զուգահեռի, ինչի համար էլ այսօր իմ հրաժարականի դիմումն եմ ներկայացրել զբաղեցրածս պաշտոնից։ Օֆշորային հրապարակումներին հրապարակավ կանդրադառնամ արդեն որպես շարքային քաղաքացի՝ առանց պետական լծակներ տիրապետելու», - ասված հաղորդագրությունում։


Ապրիլի 4-ին հայկական մամուլում նյութեր և փաստաթղթեր հրապարակվեցին, համաձայն որոնց Միհրան Պողոսյանին են պատկանում օֆշորային ընկերություններ և հաշիվներ շվեյցարական բանկերում:


Ավելի վաղ Պողոսյանը հերքել էր իր առնչությունը հրապարակված «Պանամայի թղթերին»:


«Տեղեկությունները չեն համապատասխանում իրականությանը: Առավել քան անհեթեթ է, որ պետության համար այս կարևոր ժամանակաշրջանում որոշ լրատվամիջոցներ զբաղված են պատվերներ կատարելով», - նշել էին ԴԱՀԿ մամուլի ծառայությունում:


Միհրան Պողոսյանը ԴԱՀԿ-ի պետի պաշտոնն էր զբաղեցնում 2008 թ. հունիսից: Մինչ այդ աշխատել է ՀՀ ԱԱԾ-ում:
