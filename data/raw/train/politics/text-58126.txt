
Այսօր՝ այս գումարման ԱԺ վերջին ճեպազրույցի ժամանակ, Հայ ազգային կոնգրես խմբակցության քարտուղար Արամ Մանուկյանը հայտարարեց, որ այս գումարման խորհրդարանի վերջին օրինագծի հեղինակն ինքն է: Նա նշեց, որ ներկայացրել է  «Սահմանված կարգի խախտմամբ պարտադիր զինվորական ծառայություն չանցած քաղաքացիների մասին» ՀՀ օրենքում փոփոխություն կատարելու մասին օրենքի նախագիծ:


«Հազարավոր 28 տարին լրացած քաղաքացիներ են գտնվում Հայաստանից դուրս, նրանց մի մասը՝ սովորելու պատճառով, մի մասը՝ 20 տարի առաջ ծնողների հետ խոպան գնալու պատճառով եւ այլն, եւ այժմ նրանք պատրաստ են մուծել 4000 դոլարին համապատասխան գումար մեր բյուջե, դուրս գալ հետախուզումից եւ վերադառնալ Հայաստան: Բազմաթիվ նամակներ ու զանգեր եմ ստանում այդ մասին: Այս մարդիկ հազարներ են: Իմ խնդիրը բանակից խուսաափելու հետ չէ կապված. փաստ է, որ այստեղ դեմոգրաֆիկ խնդիր կա, հազարավոր տղամարդիկ, որ ցանկություն ունեն Հայաստան վերադառնալ, պետք է այդ հնարավորությունն ունենան: Մյուս կողմից, եթե պետությունը որոշում է, որ սխալ է բանակից խուսափածին թույլ տալ երկիր վերադառնալ, ապա սա էլ տարբերակ է, բայց այդ քաղաքական որոշումը պետք է ԱԺ-ն կայացնի, ոչ թե Վիգեն Սարգսյանը: Ես ներկայացրել եմ այս նախագիծը եւ կսպասեմ իշխանությունների արձագանքին»,- հայտարարեց Մանուկյանը:


 
