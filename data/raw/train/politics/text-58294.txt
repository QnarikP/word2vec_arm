
«Այսօր մենք երկու բան ունենք տոնելու, մեկը Մարտի 8-ի՝ կանանց տոնն է, և երկրորդը՝ Արամ Մանուկյանի ծննդյան օրն է»:


Այսօր «Կոնգրես» հյուրանոցում անցկացվող «Կանայք հանուն խաղաղության» միջոցառման ժամանակ իր խոսքն այսպես սկսեց Հայ ազգային կոնգրեսի փոխնախագահ Լևոն Զուրաբյանը: Միջոցառմանը մասնակցում էին «Կոնգրես-ՀԺԿ» դաշինքի պատգամավորության կին թեկնածուները և այլ հրավիրյալներ:


«Մենք հպարտ ենք, որ մեր կին թեկնածուներն այսքան գեղեցիկ, հմայիչ, ջերմ են: Մենք իսկապես ներկայանում ենք շատ լավ թիմով այս ընտրություններին: Կանանց դերը մեր առաջադեմ աշխարհում աճում է  ամեն վայրկյան: Դրա վերջին դրսևորումն այն էր, որ Մարիամ Միրզախանին վերջապես ստացել է մաթեմատիկայի բնագավառում ամենաբարձր մրցանակը: Կենտրոն, Նորք-Մարաշ, Էրեբունի, Նուբարաշեն ընտրատարածքում ՀԱԿ-ի 13 թեկնածուներից յոթը կանայք են, որը ռեկորդ է, և այստեղ վերջապես հասել  ենք կանանց՝ տղամարդկանց նկատմամբ գենդերային հաղթանակի»,- ասաց Զուրաբյանը:


Վերջինս նաև նշեց, որ իրենք ցանկանում են, որ Հայաստանում կինը ստանձնի այն նույն դերը, ինչ որ ամբողջ առաջադեմ աշխարհում, ժողովրդավարական ամենաառաջադեմ երկրներում ունի: Այնուհետև ԱԺ ՀԱԿ խմբակցության պատգամավորներ Լևոն Զուրաբյանը, Արամ Մանուկյանը և Ստեփան Դեմիրճյանը ծաղիկներ բաժանեցին միջոցառմանը ներկա «Կոնգրես-ՀԺԿ» դաշինքի կին թեկնածուներին և կին լրագրողներին:


Լիլիթ Թադևոսյան


Մանրամասները՝ տեսանյութում:
