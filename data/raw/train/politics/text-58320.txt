
«Կյանքը բաղկացած է նաև դժվար որոշումներից։ Դժվարության ժամանակ է երևում` ով ով է։ Դժվար որոշումներով են պետական գործիչները տարբերվում «միանգամյա օգտագործման» գործիչներից։ Երբեմն ցավոտ է այն, ինչ օգտակար է։ Մեր ժողովուրդը երեխա չէ և «կապրիզների» չի կարող գնալ` փոխզիջումը ցանկության հարց չէ, փոխզիջումը իրականության հարց է»,- այդ մասին Hayastan24.com կայքի հետ զրույցում ասել է թիվ 1 ընտրատարածքում` Նոր Նորք, Ավան, Քանաքեռ-Զեյթուն, համամասնական ընտրակարգով Կոնգրես-ՀԺԿ դաշինքով առաջադրված թեկնածու Նարեկ Սարգսյանը:


«Ինչ վերաբերում է կուսակցություններին, ապա պատասխանատվությամբ ասում եմ. Կոնգրեսի խաղաղության ծրագիրը քննադատող քաղաքական ուժ չի կարող լինել, քանի որ ընտրության մասնակից բոլոր ուժերը այս կամ այն կերպ համաձայնվել են դրան։ Այլ հարց է, որ բազմաթիվ ուժեր կա՛մ ստախոս են, կա՛մ անպատասխանատու, կա՛մ երկուսը միասին։ Եթե որևէ քաղաքական ուժ հանդգնի ասել, թե դեմ է փոխզիջմանը, ապա անմիջապես հարցեր կծագեն նրա երեկվա քայլերի մասին։ Երբվանի՞ց է դեմ` ճիշտ այն օրվանից, երբ նրան հեռացրին կերակրամանի մոտի՞ց։ Իմ հիշելով քանի դեռ ուտում էին հայ երեխաների հացը` կողմ էին։ Ավելի շուտ` մոռացել էին այդ հարցի մասին։ Սա է պատճառը, որ որոշ ուժեր հեռվից իբրև թե քննադատում, բայց խուսափում են Կոնգրեսի հետ հրապարակային բանավեճերից։ Սա «պոպուլիզմ» կոչվածն է։ Նրանք Հայաստանի խայտառակությունն են։ Բոլոր պոպուլիստներն էլ իրենց երկրների խայտառակությունն են։ Արդեն ասացի` հարցն այն չէ` փոխզիջում կլինի, թե ոչ։ Հարցն այն է` ե՞րբ։ Դրանից չի կարող խուսափել ո՛չ Հայաստանը և Արցախը, ո՛չ էլ Ադրբեջանը»,- ասել է նա։


Սարգսյանի խոսքով, «մինչև 1994 թ. Ադրբեջանը վստահ էր, որ ուժով կլուծի հարցը, փոխզիջման մասին նույնիսկ լսել չէր ուզում։ Բայց Շուշին, Լաչինը, Քարվաճառը և հարակից հինգ շրջանները հերթով կորցնելուց հետո վերջապես հասկացավ, որ անիմաստ է Արցախի հետ խոսել ուժի լեզվով»։


«Դա մեր երկրի ռազմական և դիվանագիտական հաղթանակն էր։ Մենք ստիպեցինք Ադրբեջանին հաշտվել փոխզիջման հետ ա՛յն դեպքում, երբ աշխարհը ճանաչում էր և մինչև այսօր Արցախը Ադրբեջանի մաս է ճանաչում։ Չխոսենք այն մասին, թե ովքեր են կանգնած Ադրբեջանի թիկունքին։ Այդքանից հետո չկնքել խաղաղության պայմանագիր և իրավիճակը հանգեցնել նոր լայնածավալ պատերազմի՝ նշանակում է հողին հավասարեցնել հայ ժողովրդի ամենամեծ այդ ձեռքբերումը։ Ասածիս մեջ չափազանցություն մի փնտրեք։ Պատերազմը ինչքան ուշ ավարտվի` այնքան ավելի կործանարար է լինելու կողմերի համար։ Առանց խաղաղություն պայմանագրի նորից ստիպված ենք լինելու ձեռք բերել փոխզիջման իրավունքը, նորից ստիպված ենք լինելու դրա համար հայ մարդկանց արյունով վճարել և կանգնել փոխզիջման անխուսափելիությանը դեմ հանդիման։ Ամեն ինչ կրկնվելու է, միայն զոհերի և տառապանքի քանակն է բազմապատկվելու։ Ընդ որում՝ թե՛ Հայաստանում ու Արցախում և թե՛ Ադրբեջանում։ Փոխզիջման շանսը մի բան է, որի համար թանկ ենք վճարել։ Մի՞թե ապագա սերունդները մեզ կներեն, եթե մենք նույն բանի համար վճարենք երկու անգամ, երբ կարելի էր բավարարվել մեկով։ Ահա սա՛ է խորքային իրականությունը։ Հատուկենտ մարդիկ են սա հասկանում։ Տեր-Պետրոսյանը սա հասկանում է բոլորից լավ, քանի որ Առաջին նախագահը երկարաժամկետ մտածող է։ Արցախի հարցը հայ ժողովրդի գոյության հարցն է։ Դա այնքան սուրբ հարց է, որ նույնիսկ ամաչում եմ, որ այն ծամծմվում է ստախոսների ու դավաճանների բերաններում»,- հայտարարել է Սարգսյանը։


Ամբողջական հարցազրույցն՝ այստեղ:  
