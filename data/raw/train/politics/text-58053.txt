
Այսօր Ազատության հրապարակում տեղի ունեցած հանրահավաքի ժամանակ ՀԺԿ նախագահ Ստեփան Դեմիրճյանը հայտարարեց, որ մարտի 1-ի իրադարձությունները ընտրությունները կեղծելու եւ իշխանությունն ամեն գնով պահելու գործելակերպի հետեւանք էին: « Մարտի մեկը անպատժելիության հետեւանք էր, այն չէր լինի, եթե ժամանակին պատժվեին 2004-ի ապրիլյան բռնությունների պատասխանատուները, նախորդ ընտրություններում կեղծիքներ ու բռնություններ իրականացրած անձինք: Ակնհայտ է, որ այս իշխանության օրոք մարտի մեկի գործը չի բացահայտվելու, սակայն սա կարեւորագույն խնդիր է, եւ մենք հետամուտ ենք լինելու այդ ոճրագործության լիարժեք բացահայտմանը, որ բոլոր մեղավորները կրեն իրենց արժանի պատիժը»,- նշեց Ստեփան Դեմիրճյանը: 
