
Ապրիլի 9-ին կայացավ Հայաստանի գործող նախագահ Սերժ Սարգսյանի հանդիպումը հանրապետության ետխորհրդային առաջին ղեկավար Լևոն Տեր-Պետրոսյանի հետ (1991-1998): Դեռ մինչև վերջերս նրանց միջև բանակցությունների վերաբերյալ ակնարկն անգամ կընդունվեր որպես սենսացիա:


Անցյալ տարվա փետրվարին, չստանալով Սերժ Սարգսյանի աջակցությունը «Հայոց ցեղասպանության հարյուրամյա տարելիցի համահայկական հռչակագրի» բովանդակային քննարկման  և դրա առթիվ առկա հակասությունները վերացնելու հարցի շուրջ՝ Լևոն Տեր-Պետրոսյանը հրապարակավ հայտարարեց, որ այլևս պատճառ չի տեսնում երկրի գործող ղեկավարի հետ հանդիպման համար:


Ի դեպ, Հայաստանի երկու ղեկավարների հարաբերությունները երկար պատմություն ունեն: Այն բնութագրելու համար դեռ երեկ միանգամայն տեղին կլիներ Գեորգի Դանելիայի հանրահայտ «Միմինո» ֆիլմի հերոսի խոսքը՝ «անձնական մեծ անբարյացակամության» մասին: Եւ «ղարաբաղյան գիծն» այդ դիմակայության մեջ միանգամայն նշանակալի դեր էր կատարում:


Լևոն Տեր-Պետրոսյանը նույնիսկ ոչ թե մտավ, այլ ներխուժեց խորհրդային հրապարակային քաղաքականություն՝ որպես «Ղարաբաղ» կոմիտեի և Հայոց համազգային շարժման (ՀՀՇ) առաջնորդներից մեկը: Նրա կալանավորումը՝ զանգվածային անկարգություններ կազմակերպելու մեղադրանքով, ապա ազատ արձակումը՝ նաև Արևմուտքի ճնշման տակ, կարճ ժամանակում նրան դարձրին ազգային խորհրդանիշ: Սերժ Սարգսյանը, մինչև Լեռնային Ղարաբաղի ինքնավար մարզում (ԼՂԻՄ) հակամարտության սկիզբը, միանգամայն սովորական կարիերա էր անում այդ կազմավորման կոմերիտական և կուսակցական մարմիններում: Սակայն էթնոքաղաքական դիմակայությունը նրա առջև նոր հորիզոններ բացեց Լեռնային Ղարաբաղում, իսկ այնուհետև՝ Երևանում: 1994 թ. մայիսին, երբ ուժի մեջ մտավ հրադադարի անժամկետ պայմանագիրը, Տեր-Պետրոսյանը Հայաստանի նախագահն էր, իսկ Սերժ Սարգսյանը՝ պաշտպանության նախարարը:


Սակայն հետագայում նրանց ուղիները կտրուկ բաժանվեցին: 1997 թ. սեպտեմբերին Տեր-Պետրոսյանը հռչակեց ղարաբաղյան հակամարտության կարգավորման հարցում փոխզիջումների անհրաժեշտության մասին և, փաստացիորեն, համաձայնեց հակամարտության փուլ առ փուլ կարգավորմանը: Եւ այն ժամանակ, և հետո նրա ընդդիմախոսները նրան մեղադրում էին համարյա համաձայնողական քաղաքականության  և  երկրի ազգային շահերին դավաճանելու մեջ: Այդ ամենը հանգեցրեց նրա հրաժարականին այն ժամանակվա վարչապետ Ռոբերտ Քոչարյանի (որը 1998-2008 թթ. զբաղեցրել է նախագահի պաշտոնը) և «ուժայինների» (այդ պահին Սերժ Սարգսյանը հանրապետության ՆԳՆ ղեկավարն էր) ճնշման տակ:


Բայց եթե զերծ մնանք բարձրագոչ խոսքերից և չընդունենք մաքսիմալիստական պահանջները՝ որպես էթնոքաղաքական դիմակայության լուծման միակ հնարավոր բանաձև, ապա Տեր-Պետրոսյանի գաղափարը հիմնվում էր Ադրբեջանի հետ Հայաստանի աշխարհաքաղաքական մրցակցության մեջ երկրի ռեսուրսների և հնարավորությունների հստակ հաշվարկի վրա: Իր այդ դիրքորոշումը նա ևս մեկ անգամ հստակ ներկայացրեց արդեն 2008 թ. իր նախագահական քարոզարշավի ժամանակ: Մամլո ասուլիսներից մեկի ընթացքում պետության առաջին նախագահը և այն ժամանակվա թեկնածուն հայտարարեց. «Ինձ համար ստատուս-քվոն քարտեզ չէ, ոչ էլ շփման գիծ կամ սահմաններ: Ինձ համար ստատուս-քվոն ուժերի հարաբերակցությունն է: 1997 թ. Հայաստանի և Ադրբեջանի միջև ուժերի հարաբերակցությունն այլ էր: Մենք գրեթե հավասար պետություններ էինք տնտեսական, քաղաքական և ռազմական առումներով:


Այսօր հավասարակշռությունը խախտվել է հօգուտ Ադրբեջանի, նա թե՛ տնտեսապես և թե՛ քաղաքականապես շատ ավելի ուժեղ է Հայաստանից: Ռազմական իմաստով՝ դեռ ոչ: Հայաստանը դեռ կարող է մրցակցել Ադրբեջանի հետ, և նոր պատերազմ բռնկվելու դեպքում մենք այն տանուլ չենք տա, նույնիսկ ներկայիս դիրքերը չենք կորցնի, սակայն հեռանկարում Ադրբեջանի տնտեսական և քաղաքական հզորությունը կբերի նաև ռազմական հզորություն»: Ավելի մեծ զիջումներ թույլ չտալու համար Տեր-Պետրոսյանն առաջարկում էր փոքր զիջումներ անել, այդ թվում՝ վերադարձնել չճանաչված ԼՂՀ-ի շրջակա, ըստ էության՝ ադրբեջանական շրջանները և ժամանակավորապես տեղափոխված բնակչությանը:


Ի դեպ, թե՛ Տեր-Պետրոսյանը և թե՛ նրա ղեկավարած Հայ ազգային կոնգրեսը (ՀԱԿ) բազմիցս խստորեն քննադատել են երկրի երկրորդ և երրորդ նախագահներին՝ այն բանի համար, որ նրանք բաց թողեցին «երկու հայկական պետությունների», այսինքն՝ Հայաստանի և Լեռնային Ղարաբաղի Հանրապետության մասնակցության հնարավորությունը բանակցային գործընթացին, մինչդեռ 1994 թ. անժամկետ հրադադարի պայմանագիրը ստորագրվել է նաև Ստեփանակերտի ներկայացուցչի կողմից: Ընդ որում, այն ժամանակ դեռ ԵԱՀԽ (քիչ ժամանակ անց այն վերանվանվեց ԵԱՀԿ) Բուդապեշտյան գագաթնաժողովը Մինսկի խմբի համանախագահներին հանձնարարել էր բանակցություններ անցկացնել ոչ թե Բաքվի և Երևանի, այլ «հակամարտության կողմերի» միջև, ինչը նշանակում էր նաև Լեռնային Ղարաբաղի մասնակցությունը դրանց: Հայաստանի առաջին նախագահի կարծիքով՝ այդ սկզբնական ձևաչափի փոփոխությունը իր հաջորդների լրջագույն սխալներից մեկն էր:


Սակայն Սարգսյանի և Տեր-Պետրոսյանի փոխհարաբերությունները ծանրաբեռնված են ոչ միայն ղարաբաղյան հիմնախնդրով, այլև, առաջին հերթին՝ ներհայաստանյան քաղաքականության դրվագներով: Նրանք երկուսն էլ մասնակցել են 2008 թ. նախագահական ընտրություններին: Ետխորհրդային տարածքում բացառիկ երևույթ էր, երբ պետության նախկին ղեկավարը 9 տարվա ընդմիջումից հետո փորձում էր կրկին մտնել մեծ խաղի մեջ: Սակայն իշխանությունը Ռոբերտ Քոչարյանից նրա ժառանգորդին խաղաղ կերպով փոխանցելը չստացվեց, և փաստորեն՝ Սերժ Սարգսյանը հանրապետության քաղաքական Օլիմպոս բարձրացավ հանրության լայնածավալ դիմակայության պայմաններում: 2008 թ. մարտին իշխանությունները մինչև իսկ ուժ կիրառեցին զանգվածային բողոքի ցույցերի մասնակիցների նկատմամբ (որոնք, ի դեպ, ևս իրավապահների հանդեպ առանձնապես աչքի չէին ընկնում հանդուրժողականությամբ): Ինչևէ, ութամյա վաղեմության դեպքերը ևս մի պատ շարեցին Սարգսյանի և Տեր-Պետրոսյանի միջև:


Սակայն Լեռնային Ղարաբաղի շփման գծում իրադրության ապրիլյան սրացումները շատ բան փոխեցին: Ամենալայնածավալ ռազմական դիմակայությունը, որին հաջորդեց վաղեմի հակամարտությունը կարգավորելու  դիվանագիտական փորձերի աշխուժացումը, ինչպես երբեք՝ անհրաժեշտ դարձրին, ազգային համախմբումը: Արդեն 2016 թ. ապրիլի 2-ին Հայ ազգային կոնգրեսը ռազմական հակամարտության սրացման առիթով   հանդես եկավ հայտարարությամբ: Այդ փաստաթղթում, բոլոր անհրաժեշտ արձանագրումներից հետո, հռչակվում էին հետևյալ թեզիսները. «Անկախ գործող իշխանության հետ ներքաղաքական հարցերում մեր ունեցած հակասություններից եւ տարաձայնություններից, Հայ Ազգային Կոնգրեսը, հավատարիմ իր՝ ի սկզբանե եւ ոչ մեկ անգամ հռչակած սկզբունքի, արտաքին վտանգի դեպքում կանգնած է լինելու երկրի ներքաղաքական կայունության պահպանման եւ անվտանգության պաշտպանության դիրքերում: Հայաստանի եւ Լեռնային Ղարաբաղի ժողովուրդը, բանակը պետք է վստահ լինեն, որ արտաքին ամեն կարգի ագրեսիայի դեմ միավորվելու է Հայաստանի ողջ քաղաքական եւ քաղաքացիական դաշտը»։ Այդպիսով, հանրապետության ազդեցիկ ընդդիմադիր ուժերից մեկը հստակ ցուցադրեց, որ պատրաստ է դադարեցնել իշխանության քննադատությունը (որը մինչ այդ արվում էր կոշտ կերպով և հետևողականորեն)՝ հանուն երկրի պաշտպանության գործի:


Բայց  ռազմական դիմակայությունը դադարեցնելուց հետո Երևանի համար ոչ պակաս կարևոր խնդիր է բանակցային դաշտում սեփական շահերն առաջադրելն ու ապահովելը, որտեղ իրադրությունն ամենևին էլ հեշտ չէ: Բլիցկրիգ չստացվեց, սակայն ադրբեջանական բանակն էլ ամենևին չդրսևորվեց որպես թույլ հակառակորդ  և չկոտրվեց՝ ղարաբաղյան ժայռին բախվելով: Դրան ավելացնենք Ռուսաստանի զգուշավոր դիրքորոշումը, որը ջանում էր հավասարակշռություն պահպանել Երևանի և Բաքվի միջև և չխորացնել իր տարաձայնությունները Թուրքիայի հետ, Արևմուտքի նույնքան զգուշավոր պահվածքը, և ընդհակառակը՝ Անկարայի լիակատար համերաշխությունը Բաքվի հետ: Հեշտ հավաքածուներից  չէ: Եվ այդ տեսակետից՝ մտավոր ռեսուրսների համախմբումը չափազանց կարևոր է: Նշենք, որ Սարգսյանի և Տեր-Պետրոսյանի հանդիպումը տեղի է ունեցել վերջինիս նախաձեռնությամբ և նրա տանը: Բացառված չէ, որ առաջին նախագահի արած որոշ ուրվագծեր պետք գան նոր պայմաններում: Ի դեպ՝ այդ բոլոր պայմանները կազմավորվում և հստակեցվում են ոչ միայն Երևանում, այլև նրա սահմաններից դուրս:


Սակայն ինչպես էլ որ ավարտվի խաղաղ գործընթացը, ապրիլյան իրադարձությունները Հայաստանում կրկին ցույց տվեցին, որ արտաքին մարտահրավերներն ու ազգային շահերի պաշտպանությունը նպաստում են իշխանությունների և ընդդիմության միջև սահմանների վերացմանը (թեկուզ և մարտավարական՝ ներքին քաղաքականության մեջ, սակայն, չի բացառվում՝ ռազմավարական՝ միջազգային օրակարգով): Եւ ուրիշ խաղացողների, հատկապես «երրորդ թրեքի» և «քաղաքացիական դիվանագիտության» ջատագովների հույսերը` թե իշխանությունների քննադատներն ու «դեմոկրատական ուժերի» ներկայացուցիչները ավելի հեշտ կհամագործակցեն հակամարտության կարգավորման ժամանակ, չարդարացված լավատեսություն են թվում: Եվ միայն Հայաստանի օրինակը չէ, որ հաստատում է այս կանոնը: Ահա թե ինչ է գրել  կալանքից ազատվելուց հետո (!) իր առաջին հոդվածում ադրբեջանցի հայտնի քաղաքական վերլուծաբան Ռաուֆ Միրկադիրովը (որին դեռ մինչև վերջերս մերձկասպյան հանրապետության ԱԳՆ-ն մեղադրում էր հայկական հատուկ ծառայությունների հետ կապեր ունենալու մեջ). «Ուժի կիրառումը Լեռնային Ղարաբաղի շուրջ յոթ օկուպացված շրջաններն ազատագրելու համար ոչ  թե սոսկ միջազգայնորեն ընդունված օրինական իրավունք է, այլև ադրբեջանական կառավարության սահմանադրական պարտականությունը՝ այդ շրջանների բնակչության հանդեպ, եթե, իհարկե, խնդիրը չհաջողվի լուծել խաղաղ ճանապարհով: Իսկ այն չի հաջողվում խաղաղ ճանապարհով լուծել արդեն 22 տարի»:


Հոդվածը լույս է տեսել politcom.ru կայքում:


 
