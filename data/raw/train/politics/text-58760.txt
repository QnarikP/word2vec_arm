
Հանրային հեռուստաընկերության «Օրակարգից դուրս» հաղորդմանը տված ՀՀ առաջին նախագահ Լեւոն Տեր-Պետրոսյանի հարցազրույցը սոցիալական ցանցերում ամենաշատ քննարկվող թեման է դարձել:


Ստորեւ ձեզ ենք ներկայացնում այդ հարցազրույցի վերաբերյալ մի քանի ուշագրավ արձագանքներ:


Լեռնիկ Դալլաքյան 


Լսեցի Տեր-Պետրոսյանին ու տխրեցի.  ո՞նց է պատահել, որ էս գաճաճ անտառում էսպիսի հսկա կաղնի է ձգվել:


Ռադա Թեյմուրազյան-Բաուսման  


Պապի հարցազրույցից ես էլ տխրեցի։ Ւր ու մյուսների միջև անդունդների տարբերություն կա։ Հիմա բոլորը կհայհոյեն, ամիսներ շարունակ ստատուսներով ու «ուրվագծերով» կախաղան կհանեն՝ առանց հասկանալու ասածի կես տոկոսն անգամ, ու կշարունակենք ազգովի վազել, վազել ու չհասնել էս մարդու հետևից...


Լեւոն Պաչաջյան


Լևոն Տեր-Պետրոսյանի հարցազրույցն էի նայում... Համաձայն ենք, թե ոչ, բայց Ղարաբաղյան հարցը այլ լուծում չունի։  Բարդ է համակերպվել նման մտքի հետ, բայց այլ տարբերակներ դեռ չեն երևում:


Մակար Ղազարյան 


Լևոն Տեր-Պետրոսյանին լսելով՝ էնքան եմ ամաչում որպես հայ ազգի ու մարդկության մի մասնիկ՝ մեր ապրած տարիներին նայելով հեռու ապագայի աչքերով, որովհետև վկան ու մասն եմ էն ժամանակների, երբ իմ հայրենի ժողովուրդը պատմության մեջ արդեն որերորդ անգամ... անզգամացած ու խելագարված՝ հոշոտում է իր ազնիվ մեծին:


Պատմությունն ամեն բան կդնի իր տեղը, բայց ամոթը չի անցնի...


Լիզա Ճաղարյան   


Մեկը հարցրել է՝ ի՞նչ է ասել Լեւոն Տեր-Պետրոսյանը։ Չալարեցի՝ պատասխանները կարդացի ու ինձ թվաց՝ գժանոց եմ ընկել։ ՈՉ ՄԵԿԸ, տառացիորեն ՈՉ ՄԵԿԸ ճիշտ բան չէր գրել, բոլոր պատասխանողներն անխտիր զառանցել էին ու գրել իրենց էն ցանկությունները, որ կուզենային լսած լինել։ճճ Ի՞նչ ասես։ Ազնիվ խոսք, չգիտեմ՝ ինչ ասեմ։ճ


***


Չնայած անհույս գործ է, բայց մի անգամ էլ փորձեմ։ Ուրեմն, տիկնայք եւ պարոնայք ոչմիթիզականներ, Լեւոն Տեր-Պետրոսյանը ՉԻ ԿԱՐՈՂ տարածք հանձնել, ՉԻ ԿԱՐՈՂ «Ղարաբաղը ծախել», ՉԻ ԿԱՐՈՂ ծովից ծով Հայաստան ստեղծել, որովհետեւ ԻՆՔԸ 1998 թվականից Հայաստանի նախագահը չէ։ Ուշադրությու՛ն, հասանք ամենակարեւորին. Լեւոն Տեր-Պետրոսյանը հայտնում է իր տեսակետները Արցախի խնդրի լուծման մասին։ ԸՆԴԱՄԵՆԸ։ Չեք ուզում, ջհանդամն ուզեք, գնացեք՝ տարածքներն էլ պահեք, էլի՛ տարածքներ գրավեք, ի՞նչ եք վայնասուն դրել։ Որովհետեւ միայն ՈՒՆԱԿ ԵՔ վայնասունի, ուրիշ ոչ մի բանի։


Հասմիկ Հարությունյան


Լևոն Տեր-Պետրոսյանը շատ սխալ է վարվում։ Եթե ուզում է իր վրա շեղված իր ընդդիմախոսները խաղաղության ձգտեն, պետք է մի թեթև ասեր «ոչ մի թիզ հող», և ամբողջ Ելքն ու մուտքը ճվճվոցները կդնեին ու կջանային համոզել, որ ով խաղաղություն չի ուզում, թուրք է, մասոն, Լևոնի վկա։ )))


Օլիմպիա Էլոյան 


Առաջին Նախագահի խոսքը, ուղերձները հասկանալու, մարսելու, կշռադատելու ու համապատասխան հետևություններ անելու փոխարեն՝ միանգամից ու հապճեպ ռեժիմով այն սևացնելու, աղավաղելու, խեղաթյուրելու մոլուցքն առնվազն անլուրջ է ու անհասկանալի է: Մարդը խոսեց ռեալ իրողություններից, ռեալ իրավիճակից, հարցի լուծման համար միջազգային ասպարեզում ստեղծված պատեհությունից, որը հաջորդ անգամվան թողնելու դեպքում չգիտենք, թե էլ երբ կլինի, կամ իր հետ լուծման ինչ հնարավորություններ կբերի: Սրանք քաղաքական ռեալիաներ են, որոնք կան, գոյություն ունեն բոլորիս կամքից և ցանկությունից անկախ, ու դրանք հերքելը, գլուխն ավազների տակ թաղած՝ նախընտրական էժան քարոզարշավով, կարմիր գծերով, դեղին զոլերով զբաղվելն առնվազն քաղաքական անմեղսունակության ցուցանիշներ են: Համաձայն եք դուք նրա պատկերացրած լուծումներին, թե՝ ոչ, ընդունում եք նրա դիրքորոշումը, թե՝ ոչ, դա հարցի բոլորովին այլ կողմն է: Բոլորովին այլ կողմը:


Ի վերջո, թե բանակցողը, թե վերջնական լուծումներ առաջարկողն ու իրագործողը Տեր-Պետրոսյանը չէ: Նա ընդամենը ներկայացնում է հարցի լուծման վերաբերյալ իր դիրքորոշումը՝ ընդ որում ծայրահեղ աստիճանի փաստարկված ձևով: Եթե ունեք մտավախություններ և անհամաձայնություններ, ապա ուղղեք ձեզ հուզող հարցերը բանակցելու իրավասություն ունեցող կոնկրետ ուժերին: Նախընտրական դեկլարատիվ տեքստերը, էժան հեղինակություն վաստակելու մոլուցքը մի պահ մի կողմ թողեք, ներքաշվեք մեր պետության համար թիվ 1 օրակարգի քննարկման ու լուծման գործընթացի մեջ, ներկայացրեք ձեր տարբերակները, առաջարկեք ձեր լուծումները, եթե, իհարկե, ունեք, պատասխաններ պահանջեք ձեզ հուզող կնճռոտ հարցերի վերաբերյալ փաստացի բանակցող ուժերից:


Ինտերնետի առջև նստած՝ Տեր-Պետրոսյանին քննադատելը ինչ է տալու ձեզ կամ պետությանը, եթե դուք իսկապես պետության մասին եք մտածում: Ձեր հարցերն ուղղեք ճիշտ հասցեատերերին և ձեր էներգիան ճիշտ հասցեով սպառեք: Թե չէ Տեր-Պետրոսյանի հարցազրույցների ու ելույթների ենթատեքստերը խեղաթյուրելուց պրծել, հասել եք արդեն բուն տեքստերը խեղաթյուրելուն, որ ի՞նչ անեք, որ ո՞ւր հասնեք ու ի՞նչ շահեք:


Նարինե Իրիցյան


Կարող եք ինձ քննադատել կամ հակառակը՝ ինչն ավելի հաճելի կլինի :) Այս ընթացքում միակ կշռադատված, ուղիղ ու առանց ավելորդ սեթեւեթանքների խոսքը լսեցի, թեկուզ կտրուկ, անսպասելի, շատ շատերի համար միանշանակ մերժելի, բայց շատ համարձակ ու շիտակ՝ ՀՀ առաջին նախագահ Լեւոն Տեր-Պետրոսյանի մոտեցումը, պատկերացումը՝ Արցախի խնդրի կարգավորման մասին: Հարգանքս էլ ավելի մեծացավ, երբ նրա խոսքն, ի տարբերություն լիքը պոռոտախոսների, մաղձով չէր, թունոտ չէր, ընդհակառակը՝ նա երախտագիտությամբ նշեց շատ մարդկանց անուններ, որոնք այսօր նրան նաեւ քննադատում են: Մեր բոլոր քաղաքական գործիչները նրանից սովորելու շատ բան ունեն.... ու, ի դեպ, համաձայն եմ նրա այն մտքին, որ այսօր լայն շրջանակը հասարակության ուղեղների լվացմամբ է զբաղված, գիտակցության մթագնեցմամբ՝ երկիրը փորձելով վերածել խենթանոցի:


Կարեն Քոչարյան


Անկախ նրանից՝ համաձայն եմ, թե ոչ Լևոն Տեր-Պետրոսյանի մտքերի հետ ( տվյալ դեպքում շատ հարցերում համաձայն չեմ), չեմ կարող չնշել, որ էկրանից այն կողմ նստած էր մեր նորագույն պատմության քաղաքական մտքի ամենամեծ գիգանտներից մեկը... եթե ոչ ամենամեծը: Ափսոս՝ շատ է ծերացել:


Մարինե Մանուչարյան 


Ինչ խոսք, պետք է արձանագրեմ, որ ես իրականում ուրախ եմ, որ ՀԱԿ-ը հանդես է գալիս խաղաղության պլատֆորմով և ընտրություններին մասնակցում է հենց այդ կարգախոսով։ Ուրախությանս հիմնական պատճառն այն է, որ այսուհետ միջազգային բոլոր հարթակներից կարող ենք բարձրաձայն հայտարարել, որ Հայաստանում կա և հանդուրժվում և, ինչու չէ, որոշ շրջանակների կողմից ընդունվում և նույնիսկ ընտրարշավի է մասնակցում մի ուժ, որը կոչ է անում գնալ խաղաղության Ադրբեջանի հետ։ Համաձայնվեք, նման բան Ադրբեջանը նույնիսկ իր ամենավատ երազում չէր կարող տեսնել։


Ինչպես նաև եկեք աձանագրենք, որ ԼՂ հակամարտության շուրջ դիսկուրսի ձևավորման լրջագույն խթան էր և նման պլատֆորմով հանդես գալը ապրիլյան պատերազմից հետո դուխ է պահանջում, որը միգուցե մյուսները ցանկության դեպքում չցուցաբերեին, քանի որ չունեն իրենց շարքերում հիմնադիր նախագահ ունենալու շռայլությունը։ Սակայն, այսքանով հանդերձ՝ կարևոր եմ համարում շեշտել, որ լինելով խաղաղության ջատագով, ունենալով բարձր գիտակցում այն փաստի, որ որևէ խաղաղություն չի կարող կնքվել առանց փոխզիջումների, այդուհանդերձ՝ ՀԱԿ-ի իմ գործընկերները դեռ չեն կարողացել ինձ համոզել, որ Հայաստանի Հանրապետությունը այս գործընթացում խաղաղության գործընկեր ունի ի դեմս Ադրբեջանի՝ մանավանդ ապրիլյան քառօրյայից հետո։


Տաթեւիկ Պողպատյան


Ու եթե այսքան պարզ ու հանգամանալից բացատրելուց հետո որևէ մեկը էլի սկսի աղավաղել, բթամիտ վերլուծություններ անել, նենգափոխել նախագահի ասածը, ուրեմն անհույս է էդ մարդու կամ մարդկանց հետ խոսել... նրանց հատուկ բուժում է պետք նշանակել:


Կարինե Աֆրիկյան


Լևոն Տեր-Պետրոսյանն ասել է այն ինչ միշտ է ասել՝ անգամ իշխանությունից զրկվելու գնով, ասել է միայն այն ինչ փաստորեն արել է իրեն փոխարինելու եկած իշխանությունը, ինչպես նաև կանի ցանկացած ուժ, որը կլինի իշխանության գլխին, եթե իհարկե այդ ուժին իշխանության գալու հնարավորություն տրվի ))։ Ավելին, Տեր-Պետրոսյանը փաստորեն իր վրա վերցնելով հարվածների ողջ ծանրությունը, լուրջ փաստարկված քննարկումների ու թեժ բանավեճերի հնարավորության հարթակ է բացել բոլորի համար։ Հակադարձեք նրա դրույթներին, փաստարկներին, բայց մի՛ անձնավորեք, մի՛ պիտակավորեք։ Ազգային ու պետական նշանակության նման հարցը չի կարելի դիտարկել անձնական համակրանքների ու հակակրանքների՝ որքան էլ ձեզ համար հիմնավորված, տիրույթում։ Եւ ի վերջո, մոռացության մի մատնեք այն իրողությունը, որ Տեր-Պետրոսյանը իշխանություն չի ու ինքը չի Ղարաբաղյան կարգավորման հիմնախնդիրը լուծողը կամ չլուծողը։


 


 
