
Փաստաբան Վահե Գրիգորյանը ֆեյսբուքում գրում է.


«Երեկ Իտալիայի վարչապետ Մաթեո Ռենցիի կուսակցության կողմից առաջարկված սահմանադրական փոփոխությունները հանրաքվեով մերժվել են Իտալիայի ժողովրդի կողմից:


Այս քաղաքական իրադարձությունը կարծես «Brexit»-ով նշանավորված գործընթացի տրամաբանության մեջ է, սակայն Հայաստանի համար այն ունի մեկ այլ, իմ կարծիքով` ավելի կարեւոր՝ իրավական-քաղաքական նշանակություն:


2005 թվականից իտալական սահմանադրությամբ ամրագրված է ընտրակարգային մի մոդել, որի, ըստ էության, կրկնօրինակը ներմուծվեց նաեւ մեր Սահմանադրություն 2015թ. դեկտեմբերին: Իտալիայում այս ընտրական մոդելը հայտնի դարձավ «porcellum» անվամբ (այս անվանումն առաջացել է այս մոդելի ներդրման ջատագովներից մեկի բնորոշումից, որը, խոսելով դրա մասին, անվանել էր այն «una porcata». թարգմանությունը կարող եք ինքներդ ստուգել՝ հասկանալու համար, թե ինչ են մտածել այսպիսի մոդելի մասին հենց դրա ներդնողները, եւ այն այդ անվամբ էլ ընդունվեց ժողովրդի կողմից):


Այսինքն՝ ամենաշատ ձայներ հավաքած քաղաքական ուժը պառլամենտում (ստորին պալատում) ստանալու էր բոնուս ձայներ՝ այսպես կոչված «կայուն մեծամասնություն» (55%՝ անկախ իր հավաքած ձայների քանակից) դառնալու համար:


2013թ. «porcellum»-ը հակասահմանադրական ճանաչվեց Իտալական Հանրապետության սահմանադրական դատարանի կողմից՝ դրա քաղաքական հակամրցակցային բնույթի պատճառաբանությամբ: Եւ, քանի որ սահմանադրական դատարանի այս որոշումը Իտալական Հանրապետությանը կանգնեցրել էր սահմանադրական փոփոխության անհրաժեշտության առջեւ, Ռենցին առաջարկեց «porcellum»-ի պակաս ռադիկալ տարբերակ, որը հայտնի դարձավ «Italicum» անվամբ: Ինչեւէ, երեկ իտալացիները մերժեցին նաեւ «Italicum»-ը, որի դեմ քվեարկելու հիմնական արգումենտներից մեկն էլ «una porcata»-ն այլ անվանմամբ՝ «Italicum», ժողովրդին հրամցնելն էր, որն իտալացիները մերժեցին նույնիսկ դրա պակաս ռադիկալ տեսքով:


Վերադառնանք Հայաստան: Այս երկու պետությունները՝ Հունաստանը եւ Իտալիան, վկայակոչվում էին որպես «կայուն մեծամասնության» մոդելի ընտրակարգի պետություններ 2015թ. դեկտեմբերի սահմանադրական հանրաքվեի նախօրեին՝ Սահմանադրության փոփոխությունների քարոզչության ողջ ընթացքում, որպես արդեն ընտրական համակարգի բարեփոխման մի նորամուծություն, որն իբրեւ համադարման է անկայուն խորհրդարանական պետությունների համար:


Իրականում սա նորամուծություն չի եղել նաեւ Իտալիայում եւ Հունաստանում: Այս մոդելն առաջին անգամ ընտրական համակարգ է Եվրոպայում ներմուծել Բենիտո Մուսոլինին նույն Իտալիայում, որի մասին հայաստանյան «սահմանադրագետ-ամենինչագետները» հաշվենկատորեն լռում էին քարոզչության ողջ ընթացքում: Չեմ բացառում նաեւ, որ այդ մասին դրանց մեծամասնությունը նույնիսկ տեղյակ էլ չի եղել: Ինքնին, միայն Մուսոլինիի կողմից համանման մոդելի կիրառությունը դա չի դարձնում անպիտան: Բայց, համաձայնեք, որ «ավելի ժողովրդավարական կառավարման» համակարգի փնտրտուքով Մուսոլինիի հորինած մոդելի աստիճան ռադիկալ մոդելի հանգելը «una porcata» անվանման վերաբերյալ մտածելու տեղիք տալիս է:


Ինչեւէ, արձանագրենք, որ «կայուն մեծամասնության» մոդելի կիրառության փորձը Եվրոպայում անխոչընդոտ շարունակությունը պահպանեց այլեւս միայն «աղքատ բարեկամի» քաղաքական կարգավիճակում հայտնված Հունաստանում:


Կարծում եմ, որ իսկը ժամանակն է քաղաքագետներին եւ իրավագետներին կենտրոնանալ հայկական «una porcata»-ի վրա՝ 2017թ. ընտրություններին ընդառաջ»:


 
