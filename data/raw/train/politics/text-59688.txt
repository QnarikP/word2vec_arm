
Սահմանադրական դատարանը քննում է Կոնգրես-ՀԺԿ դաշինքի հայցը՝ ապրիլի 2-ի խորհրդարանական ընտրությունների արդյունքներն անվավեր ճանաչելու վերաբերյալ:


Ներկայացնելով հայցը՝ դաշինքի ներկայացուցիչ Լեւոն Զուրաբյանը նշեց, որ առնվազն 2003-ից ի վեր բոլոր խորհրդարանական եւ նախագահական ընտրություններից, ինչպես նաեւ՝ 2015-ի սահմանադրական հանրաքվեից հետո հասարակությունն ընդվզել է դրանց արդյունքների դեմ, եւ արդյունքները վիճարկող հայցեր են եղել:


Իսկ այն, ինչ կատարվել է ապրիլի 2-ին նախորդած ժամանակահատվածում եւ բուն ընտրությունների օրը, ըստ Զուրաբյանի, կազմակերպված, զանգվածային ընտրակեղծարարություն էր եւ ժողովրդի կամքի ազատ ձեւավորման եւ արտահայտման մերժում:


Զուրաբյանի խոսքով, ՀՀԿ-ն, օգտագործելով պետական իշխանության միջոցները՝ մարզպետարանները, համայնապետարանները, հիվանդանոցները, դպրոցները, համատիրությունները եւ այլն, օգտագործելով բանակը, ոստիկանությունը եւ կրիմինալը, ստեղծել է ընտրողների վրա ապօրինաբար ներազդելու համակարգ:


Ճնշումերի հարուցած դժգոհությունը մեղմելու համար համատարած բաժանվել է ընտրակաշառք, որի չափը սահմանվել էր 10000 դրամ:


Ընտրությունների գլխավոր յուրահատկությունը, սակայն, ըստ դաշինքի ներկայացուցչի, քվեարկության գաղտնիության խախտման յուրահատուկ համակարգն էր, որը թույլ տվեց իշխանություններին վերահսկել մարդկանց գործողությունները քվեախցիկներում: Այս եռակցության շնորհիվ ՀՀԿ-ն խափանել է ժողովրդի կամքի ազատ ձեւավորումը եւ արտահայտումը եւ ձեւավորել է կազմ, որը նախապես սահմանվել է իշխանության կողմից: 
