
«Քաղաքացի դիտորդ» նախաձեռնությունը նամակով դիմել է խորհրդարանական ընտրություններին մասնակից բոլոր քաղաքական կուսակցություններին ու դաշինքներին՝ կոչ անելով միավորել ջանքերը ընտրական գործընթացների օրինականության վերահսկման գործում:


Նամակում, մասնավորապես, ասվում է.


«2017թ. ապրիլին խորհրդարանական ընտրությունների ընթացքում «Քաղաքացի դիտորդը» հանդես է գալու աննախադեպ մեծ կազմով դիտորդական առաքելությամբ՝ հսկողություն իրականացնելով առնվազն 1500 ընտրատեղամասում:


Սույնով դիմում ենք ընտրություններին մասնակից բոլոր քաղաքական կուսակցություններին ու դաշինքներին՝ կոչ անելով միավորել ջանքերը ընտրական գործընթացների օրինականության վերահսկման գործում:


Ձեր համաձայնությունն ստանալու դեպքում պատրաստ ենք քննարկել հնարավոր համագործակցության եղանակները, ինչպես նաև կիսել մեր կողմից մշակված ընտրախախտումների կանխարգելման ու ընտրակեղծիքների արձագանքման գործիքներն ու մեթոդները, տրամադրել իրավաբանական աջակցություն քվեարկության օրը և հետընտրական գործընթացներում:


Խնդրում ենք սույն նամակին արձագանքել մինչև մարտի 15-ը՝ էլեկտրոնային փոստի  [email protected] հասցեով կամ կապվել «Թրանսփարենսի Ինթերնեշնլ հակակոռուպցիոն կենտրոն»-ի  հաղորդակցության ու ջատագովության համակարգող Հայկակ Արշամյանին՝ 091439050 հեռախոսահամարով»։


«Քաղաքացի դիտորդ» նախաձեռնությունը «Թրանսփարենսի Ինթերնեշնլ հակակոռուպցիոն կենտրոն», «Իրավունքի Եվրոպա միավորում» և «Ժուռնալիստների «Ասպարեզ» ակումբ» հասարակական կազմակերպությունները, ինչպես նաև համագործակից այլ կազմակերպությունների ու միավորումների ոչ ֆորմալ միություն է։
