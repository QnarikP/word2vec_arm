
Հայաստանի հելսինկյան կոմիտեն (ՀՀԿ) զեկույց է հրապարակել ապրիլի 2-ին կայացած խորհրդարանական ընտրությունների վերաբերյալ: Զեկույցը հիմնված է կոմիտեի իրականացրած դիտորդության, գործընկեր կազմակերպությունների զեկույցների և հայտարարությունների, ինչպես նաև լրատվամիջոցների հրապարակումների վրա:


Զեկույցում, մասնավորապես, անդրադարձ է կատարվում նախընտրական շրջանում քաղաքական ուժերի և առանձին թեկնածուների կողմից վարչական և ֆինանսական ռեսուրսների չարաշահման, ընտրողներին նյութական օժանդակություն ցույց տալու կամ նման օգնություն տրամադրելու խոստումների դեպքերի մասին:


Այդ թվում. «Անկախ դիտորդ» հասարակական դաշինքի կողմից մարտի 31-ին հրապարակվեց նախընտրական քարոզչության երկարաժամկետ դիտարկման զեկույցը, որում նշվում են ՀՀԿ-ի և «Ծառուկյան» դաշինքի առաջադրած թեկնածուների կողմից ընտրողներին մատուցված ծառայությունների և տրամադրված նյութական աջակցության դեպքերի մասին հաղորդումներ:


«Ժողովուրդ» թերթի հրապարակման համաձայն՝ զինված ուժերում այն զինծառայողներին, որոնց ծառայության վեց ամիսը լրացել էր և օրենքով նախատեսված իրենց արձակուրդից չէին օգտվել, ուղարկել են արձակուրդ՝ ապրիլի 2-ին զորամասում լինելու պայմանով: Ըստ «Հայկական ժամանակ» լրատվամիջոցի՝ թիվ 38 մանկապարտեզի տնօրեն Սեդա Հակոբյանը (ՀՀԿ կողմից առաջադրված թեկնածու Արման Սահակյանի կինը) հրահանգել էր իր աշխատողներին, որ վերջիններս մարզերում բնակվող իրենց հարազատներին վերագրանցեն թիվ 2 ընտրատարածքում: Մարտի 24-ին Sut.am կայքը հրապարակեց ձայնագրություններ, որոնք կատարվել էին 136 դպրոցների և մանկապարտեզների տնօրենների հետ հեռախոսազրույցների ընթացքում: «Իրազեկ քաղաքացիների միավորում» հասարակական կազմակերպության անդամները, ովքեր կատարել էին վերոնշյալ հեռախոսազանգերը` ներկայանալով որպես ՀՀԿ անդամներ, հարցեր էին ուղղել տնօրեններին հավաքագրվող ցուցակների մասին: Ըստ ձայնագրությունների՝ նշված հաստատությունների տնօրենները կազմել են ցուցակներ (ցուցակներում հիմնականում ընդգրկվել են մանկապարտեզների սաների և դպրոցականների ծնողներ), ցուցակները ներկայացրել մարզպետարաններ, քաղաքապետարաններ, թաղապետարաններ, ՀՀԿ կամ ՀՀԿ թեկնածուների շտաբներ՝ հայտնելով թեկնածուների անունները: Ցուցակներում ներառված անձանց թիվը կազմել է միջինը 240 մարդ` դպրոցների և 150 մարդ՝ մանկապարտեզների դեպքում` երբեմն հասնելով 1700-ի։ Գյումրի քաղաքի թիվ 37 դպրոցի տնօրենը անգամ հայտնել է, որ ընտրողների հետ «աշխատում են արդեն մի ամիս, ամեն օր, ամենավերջի ձևով վախեցնելով»։ Ի պատասխան, ՀՀԿ կենտրոնական շտաբը և կուսակցության փոխնախագահ Արմեն Աշոտյանը հայտարարեցին, որ եթե տնօրենները ներգրավված են եղել քարոզչական և կազմակերպչական աշխատանքների իրենց աշխատանքային ժամերից դուրս, ապա նրանց գործունեությունը օրենքին չի հակասում: Ընտրություններից հետո նշված տնօրեններից 30-ը հայցադիմումներ ներկայացրեցին «Իրազեկ քաղաքացիների միավորում» ՀԿ-ի և կազմակերպության անդամ Դանիել Իոաննիսյանի դեմ՝ պահանջելով հրապարակայնորեն հերքել զրպարտություն համարվող փաստացի տվյալները և վճարել 60 միլիոն ՀՀ դրամ փոխհատուցում, իսկ դատախազությունը հայտարարեց, որ նշված ձայնագրություններում բացակայում են հանցագործության հատկանիշները: Ապրիլի 13-ին «Հայաստան 24» լրատվամիջոցը հրապարակեց «ՍԱՍ» գրուպ» ՍՊԸ-ի աշխատակիցների ժողովի ընթացքում կատարված ձայնագրությունը: Ձայնագրությունում լսվում է, թե ինչպես է ժողովը վարող անձը պահանջում աշխատակիցներին ապրիլի 2-ին կայանալիք ԱԺ ընտրություններում քվեարկել ՀՀԿ կողմից առաջադրված թեկնածու Արտակ Սարգսյանի օգտին՝ ներգրավելով իրենց ընտանիքի անդամներին, հարազատներին և ընկերներին: Այն աշխատակիցները, ում ցուցակներում քիչ թվով անձինք էին ներառված, արժանանում էին ամոթանքի, հեգնանքի, աշխատանքից հեռացվելու սպառնալիքների, իսկ մեծ թվով ցուցակներ ունեցողները՝ խրախուսանքների, նրանց խոստացվում էր աշխատավարձի և հաստիքի բարձրացում, ուղևորության փաթեթներ: ՀՀ հատուկ քննչական ծառայությունում ապրիլի 19-ին հարուցվել է քրեական գործ՝ Քրեական օրենսգրքի 1542-րդ հոդվածի 2-րդ մասով:


Ըստ «Անկախ դիտորդ» հասարակական դաշինքի երկարաժամկետ դիտորդության արդյունքների` Քաջարանի պղնձամոլիբդենային գործարանի աշխատակիցներից մեկն ազատվել է աշխատանքից`ՀՀԿ-ի օգտին 100 քաղաքացու անձնագրային տվյալներ չհավաքելու համար: ՀՀ աշխատանքային օրենսգրքի 114-րդ հոդվածի համաձայն` գործատուի նախաձեռնությամբ աշխատանքային պայմանագիրը լուծելու օրինական պատճառ չեն կարող համարվել, ի թիվս այլ հատկանիշների, աշխատողի համոզմունքները, տեսակետները, կուսակցություններին անդամակցելու հանգամանքը: Նույն օրենսգրքի 3-րդ հոդվածը արգելում է ցանկացած ձևի (բնույթի) հարկադիր աշխատանքը, իսկ 37-րդ հոդվածով սահմանվում է, որ գործատուները, աշխատողները և նրանց ներկայացուցիչներն իրենց իրավունքներն իրականացնելիս և պարտականությունները կատարելիս պարտավոր են պահպանել օրենքը, գործել բարեխիղճ և ողջամիտ, ինչպես նաև արգելվում է աշխատանքային իրավունքների չարաշահումը: Ընտրութուններից հետո «Քաղաքացի դիտորդ» նախաձեռնությունը հայտարարեց, որ ուսումնասիրելով ընտրողների ստորագրված ցուցակները` բացահայտել է 106 հազար քաղաքացիների գրանցում անհայտ հասցեներում: Ուսումնասիրելով ՀՀ ոստիկանության պաշտոնական police.am կայքում 2017 թվականի խորհրդարանական ընտրություններում ընտրելու իրավունք ունեցող անձանց վերջնական ցուցակներում տեղ գտած տվյալները` «Ելք» դաշինքի ներկայացուցիչները պարզել են, որ Երևան քաղաքի 616 հասցեում հաշվառված է ընդհանուր առմամբ 18 հազար 404 ընտրող:


Հելսինկյան կոմիտեի զեկույցում տեղ են գտել նաեւ լրագրողների նկատմամբ բռնության փաստերը: Խոսքի ազատության պաշտպանության կոմիտեի 2017թ. առաջին եռամսյակային զեկույցի տվյալներով` նախընտրական քարոզարշավի ընթացքում արձանագրվել են լրատվամիջոցների ներկայացուցիչների նկատմամբ ֆիզիկական բռնության 3 և ճնշումների 18 դեպքեր:


Զեկույցի հեղինակները նշում են, որ ի սկզբանե մտահոգիչ է եղել այն հանգամանքը, որ ԿԸՀ-ում հավատարմագրվել են մեծ թվով տեղական կազմակերպություններ` ընդգրկելով 28 հազար դիտորդ:  Հայաստանի Հելսինկյան կոմիտեի դիտարկած տեղամասերում մի շարք տեղական կազմակերպություններ ներկայացնող դիտորդները հետապնդել են կուսակցական շահեր («Ծառուկյան» դաշինք և ՀՀԿ), ուղղորդել են ընտրողներին, օգնել քվեարկելու, փորձել են ցուցումներ տալ ՏԸՀ անդամներին, վերահսկել քվեարկության ընթացքը, զբաղվել են բանավոր քարոզչությամբ և այլն: Այդ կազմակերպություններն են` «Լիարժեք կյանք», «Մարզային նախաձեռնությունների և ծրագրերի զարգացման կենտրոն», «Տնտեսական և սոցիալական իրավունքի կենտրոն», «Միացյալ առաջնորդների պալատ», «Եվրասիական ինտեգրացիա», «Իրավական մշակույթի զարգացման ինստիտուտ», «Ժողովրդավարություն և ընտրական գործընթացներ», «Համահայկական երիտասարդական ասոցիացիա»:  Բազմաթիվ տեղամասեր մատչելի չեն եղել հենաշարժական խնդիրներ ունեցող անձանց համար, բացակայել են տեսողության խնդիրներ ունեցող անձանց քվեարկության կազմակերպման համար նախատեսված հատուկ միջոցները, պատշաճ կահավորված չեն եղել քվեարկության սենյակները, ինչպես նաև գրեթե բոլոր տեղամասերում արձանագրվել են էլեկտրոնային գրանցման սարքերի խափանումներ:


Ամփոփելով՝ զեկույցի հեղինակները նշում են, որ թեև ընտրությունների քվեարկության փուլը և ձայների հաշվարկը անցան հիմնականում թափանցիկ՝ իշխանության վերարտադրումը երաշխավորվեց վարչական և ֆինանասական ռեսուրսների կիրառման օգնությամբ: «Բացահայտնվեցին բազմաթիվ վարչական և ֆինանասական ռեսուրսների կիրառման և չարաշահման փաստեր, տեղի ունեցան բռնություններ որոնք, սակայն, որևէ պատշաճ իրավական հետևանք չունեցան: Հայաստանի Հելսինկյան կոմիտեն արձանագրում է, որ 2017 թվականի ապրիլի 2-ին կայացած Ազգային ժողովի ընտրություններն անցել են բազմաթիվ թերություններով և խախտումներով, ընտրողների կամարտահայտման վրա ճնշումներ են գործադրվել և դրանք չեն համապատասխանում ժողովրդավարական ընտրությունների սկզբունքներին և չափանիշներին», - ասվում է Հայաստանի հելսինկյան կոմիտեի զեկույցում:
