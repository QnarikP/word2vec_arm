
Պաշտպանության նախարար Վիգեն Սարգսյանի վերջին ասուլիսից հետո մամուլում կրկին ակտիվացել է բարձրաստիճան պաշտոնյաների եւ նրանց որդիների՝ բանակում ծառայել-չծառայելու թեման: Նախարարի հայտարարությունից հետո տարբեր պաշտոնյաներ մամուլում սկսեցին պարզաբանումներով հանդես գալ՝ ներկայացնելով իրենց կամ իրենց որդիների չծառայելու «պաշտոնական» պատճառները:


Այսօր մեկնաբանությամբ հանդես եկավ նաեւ ՀՀԿ փոխնախագահ, ԱԺ արտաքին հարաբերությունների հանձնաժողովի նախագահ Արմեն Աշոտյանը: Նա ասաց, որ չի խուսափել բանակում ծառայությունից, թեեւ չի ծառայել:    «Ես ՀՀՇ-ի իշխանության օրոք, իրենց ընդունած օրենքով չեմ ծառայել: 92 թվականին ընդունվելով տարկետման իրավունքով՝ չլինելով պաշտոնյա, սովորական ծառայողի ընտանիքի զավակ, 98 թվականին, երբ ավարտել եմ բժշկական համալսարանը։ Իհարկե լավ կլիներ, հիմա այս ամեն ինչը հաշվի առնելով, ես էլ կարողանայի անցնել, բայց հիշեք, որ ինչպես հազարավոր այլ բժիշկներ, ես էլ բժշկական ծառայության սպա եմ»,- ասել է նա:


Աշոտյանը, ինքն էլ երեւի դրա մասին չկասկածելով, հերքում է իշխանության 20-ամյա քարոզչական միֆերից մեկը: Այս ամբողջ ընթացքում «ՀՀՇ-ն ա մեղավոր» ասելով՝ ՀՀԿ-ականները փորձել են արդարացնել սեփական ապաշնորհությունն ու հանցավորությունը: Շուրջ 20 տարի շարունակ ՀՀԿ-ական իշխանությունն՝ իր տարատեսակ մոդիֆիկացիաներով, փորձել է հանրության մեջ արմատավորել այն միտքը, որ երկրի բոլոր խնդիրների, մասնավորապես՝ կաշառակերության ու հովանավորչության հիմքը դրվել է 90-ականներին:


Եվ ահա այսօր արդեն այդ կուսակցության փոխնախագահը խոստովանում է, որ 90-ականներին, փաստորեն, կարելի էր ժամկետային զինծառայությունից ազատվել սեփական արժանիքների շնորհիվ՝ առանց պաշտոնյա հարազատների աջակցության: Ինչպես ասում են՝ մանկան բերանով ճշմարտությունն է բարբառում:Հ.Կ.
