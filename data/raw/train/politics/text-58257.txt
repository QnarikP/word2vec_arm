
Գոյություն ունեցող ստատուս քվոյին ես անձամբ դեմ եմ: Այսօր այդ մասին Եղվարդում նախընտրական հանդիպման ժամանակ հայտարարել է Կոնգրես-ՀԺԿ դաշինքի Կոտայքի մարզում ռեյտինգային ցուցակով առաջադրված թեկնածու, Աբովյանի նախկին քաղաքապետ Գրիգոր Ոսկերչյանը:


«Ես գտնում եմ, որ սկզբունքորեն  այդ ստատուս քվոն չի համապատասխանում մեր ազգային շահերին: Սա մի փոքր այլ խոսակցություն է այն պարզագույն պատճառով, որ այս 20 տարիներն ապացուցեցին, որ ստատուս քվոն պարզապես արնաքամ է անում հայ ժողովրդին: Եթե ենթադրենք՝ այդ ռազմական բալանսը հնարավոր լինի ինչ-որ կերպ պահպանել, ինչ-ինչ միջազգային ուժերի շնորհիվ հնարավոր լինի զսպել Ադրբեջանին, որպեսզի մեծ պատերազմ չսկսի, և մենք կարողանանք այս օրվա սահմանագիծը պաշտպանել նույն այս ձևով, բայց շարունակի մնալ պատերազմական վիճակը, ապա մենք գնալով պարտվելու ենք՝ առանց ոչ մի թիզ հող զիջելու նույնիսկ, մենք շարունակելու ենք պարտվել»,- ասաց Ոսկերչյանը:


Ապա նշեց, որ մեր իրավիճակն այնպիսին է դարձել՝ կարծես մենք մրցակցում  ենք միայն Ադրբեջանի հետ, և  մնացած աշխարհը գոյություն չունի: Նրա խոսքով, ամեն ինչով համեմատվում ենք Ադրբեջանին հետ, ժողովրդավարության հարցով, ապրելակերպով, բոլոր հարցերով:


Ոսկերչյանը նաև նշեց, որ մնացած աշխարհը յոթ մղոնանոց քայլերով շարժվում է  առաջ, և եթե մենք մոռանանք այդ մնացած աշխարհի մասին, ապա պարզապես այնքան հետ կմնանք, որ թեեւ քիչ հավանական է, բայց եթե անգամ ենթադրենք՝ 20 տարի հետո մեզ հաջողվի այս ամբողջ ազատագրված տարածքներն էլ ամրագրել ինչ-որ պայմանագրերով, միևնույն է՝ որպես ազգ, որպես պետություն մենք պարտված դուրս կգանք այս ազգերի մրցակցության մեջ:


 
