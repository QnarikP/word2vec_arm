
Այսօր տեղի ունեցած մամուլի ասուլիսի ժամանակ Հայ ազգային կոնգրեսի փոխնախագահ Լեւոն Զուրաբյանը անդրադարձել է ՀՀԿ փոխնախագահ Էդուարդ Շարմազանովի` ՀՀ առաջին նախագահ Լեւոն Տեր-Պետրոսյանի վերջին հարցազրույցի կապակցությամբ արված մեկնաբանությանը:


«Շարմազանովն ասել է հետեւյալը, որ «անկեղծորեն շոյված է Լեւոն Տեր-Պետրոսյանի այն մտքից, թե Հանրապետական իշխանությունը ընտրված իշխանություն է: Հաճելի չասեմ, բայց շատ կարեւոր է, որ պետության առաջին նախագահը նաեւ ընդունում է, որ այսօրվա իշխանություններն ընտրված են»,- մեջբերել է Զուրաբյանը եւ հավելել. «եթե նա նկատի ունի Հանրայինի եթերում Տեր-Պետրոսյանի արտահայտած այն միտքը, որ ժողովուրդն իրավունք ունի ճնշելու իշխանություններին, որ նրանք գնան եւ ընդունեն խաղաղության ծրագիրը եւ ասել է` «ընտրել ես, չէ՞», ապա նա նկատի է ուներ զուտ տեսական դրույթը, ըստ որի ժողովուրդը իրավունք ունի ճնշում գործադրել այն իշխանության վրա, որը պաշտոնապես ընտրված է:


Ընդհանրապես, սա տեսական մի մոտեցում է. ժողովուրդը կարող է պարտադրել մի իշխանության վրա, որն ինքն իրեն պաշտոնապես ընտրված է համարում: Բայց ես ուզում եմ ասել, որ Շարմազանովը շատ սխալվում է, եթե սա ընդունել է որպես Սերժ Սարգսյանի նախագահության լեգիտիմության ճանաչում:


Տեր-Պետրոսյանի գնահատականները եւ 2008 թվականի, եւ 2013 թվականի վերաբերյալ ոչ մի սանտիմետր չեն փոխվել:


Այդ ընտրություններին տրված բոլոր գնահատականները ուժի մեջ են, եւ ես կխնդրեի Շարմազանովին չհրճվել, եթե ինքը չի հասկացել նախագահի խոսքի ենթատեքստը եւ չմեկնաբանել դա իր ուզած կոնտեքստում:


Շարմազանովը ինչ-որ գովասանքներ է նաեւ շռայլել Տեր-Պետրոսյանի հասցեին, եւ կուզեի ասել հետեւյալը, որ այդ գովասանքները թող իրենց թողնեն, մենք շատ լավ հասկանում ենք, որ այդ գովասանքների միակ ուղղվածությունը կամ նպատակը` վնաս հասցնել մեր աճող հեղինակությանը:


Մենք դրա կարիքը բացարձակ չունենք ու Շարմազանովով չէ, որ մենք պետք է մեր հեղինակությունը կառուցենք: Իսկ իրենց քննադատությունը ուղղակի համարում ենք ծիծաղելի:


Որովհետեւ իրրականում ոչ թե Շարմազանովը պետք է ոգեւորվի Տեր- Պետրոսյանի տարբեր հարցերում դիրքորոշմամբ, այլ պետք է ներողություն խնդրի, (այս իշխանությունները պետք է ներողություն խնդրեն) անգամ եթե պարզվի, որ նրանք նույն տեսակետն ունեն, ինչն առաջին նախագահն ասում է 1990-ական թվականներից, իշխանությունները պետք է ներողություն խնդրեն 18 տարվա իրենց ապաշնորհ, կոռումպացված կառավարման ժամանակում հայ ժողովրդին հասցրած բոլոր տառապանքների համար:


Իրենց վարած քաղաքականությունը, ստատուս-քվոյի պահպանման անհեռատես եւ արկածախնդիր քաղաքականությունն է, որ մեր ժողովրդին բերել է այս ծանր վիճակին: Այդ ամենի համար` ժողովրդի կեղեքման, թալանելու, ապաշնորհ այս կառավարման համար իրենք պետք է ներողություն խնդրեն եւ պատասխան տա»:


 
