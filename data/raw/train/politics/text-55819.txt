
Aravot.am-ը գրում է, որ ԱՄՆ դիվանագիտական արխիվը բացահայտած «Վիկիլիքսի» շնորհիվ հնարավորություն ունենք ծանոթանալու Հայաստանում 2008թ. մարտի 1-ից հետո իշխանությունների գործողություններին ամերիկացիների տված ծածուկ գնահատականներին: Սույն զեկուցագրով՝ հեղինակված այնժամ ՀՀ-ում ԱՄՆ գործերի ժամանակավոր հավատարմատար Ջոզեֆ Փենինգտոնի կողմից, պարզվում է, որ ԵԱՀԿ դիտորդները աննախադեպ ճնշումների են ենթարկվել իշխանությունների կողմից: Ամերիկյան դիվանագետներն էլ հստակորեն արձանագրել են, որ ՀՀ իշխանությունների, մասնավորապես` Սերժ Սարգսյանի խոսքն ու գործը միմյանց չեն համապատասխանել: 


Փենինգտոնը հայտնում է, որ Հայաստանի իշխանությունները կանգ չեն առել նույնիսկ ԵԱՀԿ դիտորդների նկատմամբ ոտնձգությունների առաջ: Բրիտանական դեսպանատունը ծանուցել է ամերիկացիներին, որ դիտորդական առաքելության փոխնախագահ, բրիտանացի Փոլ Օ՚Գրեյդին անչափ վախեցած է եղել ԵԱՀԿ դիտորդների զեկույցի պատճառով իրենց հետ հնարավոր հաշվեհարդարից: Դիտորդն այնքան սարսափած է եղել, որ խնդրել է բրիտանական դեսպանությանն իրեն ժամանակից շուտ հեռացնել Հայաստանից, ինչն էլ իրականացվել է, եւ Օ՚Գրեյդին մեքենայով շտապ կարգով հասցրել են Վրաստանի բրիտանական դեսպանատուն: Օ՚Գրեյդին տեղեկացրել է, որ ինքը տասնամյակներով զբաղվել է ընտրությունների դիտորդությամբ, նույնիսկ եղել Անգոլայում ու նմանօրինակ այլ երկրներում, սակայն երբեւէ այդքան սաստիկ ճնշումներ չի զգացել, ինչպես Հայաստանում 2008թ.: Փենինգտոնը տեղեկացնում է, որ ԵԱՀԿ դիտորդական առաքելության մեկ այլ ներկայացուցիչ իրենց հայտնել է, որ ՀՀ իշխանություններից մեկը մտերմաբար խորհուրդ է տվել միջանկյալ զեկույցը կազմել ավելի դրական լույսի ներքո: 


Ամերիկացի դիվանագետը ԵԱՀԿ դիտորդների դեմ ճնշումներից մեկն էլ համարում է նրանց` քրեական գործերում որպես վկա ներգրավվելու որոշումները, ինչը ԵԱՀԿ դիտորդական առաքելության չեզոքության կոպիտ խախտում է: Նույնիսկ պատվիրակության նախագահ Գերտ Արենսը ստիպված է եղել դիմել նախագահական` Վիգեն Սարգսյանին խնդրելով լուծել հարցը: Հատկանշական է, որ Փենինգտոնը տարբեր այլ դիտորդների է վկայակոչում, որոնց վրա իշխանությունները անուղղակի ճնշումներ են բանեցրել: Փաստորեն, 2008թ. փետրվարի 19-ից հետո Հայաստանում դիտորդներից մեկը այնքան է վախեցած եղել, որ կարելի է ասել՝ ճողոպրել է Հայաստանից` դառնալով «արդար ու ազնիվ» ընտրությունների զոհը: Ամբողջական հոդվածն՝ այստեղ: 
