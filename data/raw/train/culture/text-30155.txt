
Իսկ մենք եվրոպացիներին պատմում ենք Հայրենական մեծ պատերազմի մասին …


Մայիսի 20-ին Կաննի 67-րդ կինոփառատոնում կարճամետրաժ ֆիլմերի գլխավոր մրցույթում ցուցադրվեց  ռուսաստանցի ռեժիսոր Սերգեյ Պիկալովի «Վերջինը» ադրբեջանա-ռուսաստանյան կինոնկարը: Այն պատմում է ադրբեջանական  խուլ գյուղում ապրող միայնակ մի ծերունու մասին, որի միակ զրուցակիցը սառնարանն է:


RF1-ին տված հարցազրույցում ռեժիսորը պատմել է ֆիլմի և կինոփառատոնի հետ կապված՝ իր հույսերի մասին: «Վերջինը» Ռուսաստանի և Ադրբեջանի համատեղ արտադրության ֆիլմ է, նկարահանումները կատարվել են ադրբեջաներենով, և գլխավոր դերում նկարահանվել է ադրբեջանցի դերասան Իդրիս Ռուստամովը: Այն Կաննի կինոփառատոնում ներկայացրել է Ադրբեջանը: 15 րոպեանոց կինոժապավենը կոչվում է «Վերջինը», քանի որ գլխավոր հերոսը՝ 90-ամյա ծերուկը, Հայրենական պատերազմից հետո Ադրբեջանում ողջ մնացած վերջին վետերանն է:


Բայց ի՞նչ կինոփառատոն, այն էլ՝ այդքան հեղինակավոր՝ առանց ճարպիկ հայերի: Ճիշտ է, աղքատ հայերը փող չունեին՝ տաղավար վարձակալելու համար (կամ էլ չեն ուզեցել գրավել ադրբեջանցիների ուշադրությունը), և այդ «բազմաչարչարները» ծածկ էին խնդրել տանտերերից: Հայերին չեն մերժել «մարդասիրական օգնություն» ցուցաբերել. «Ռոսկինոյի» ղեկավարությունը, ի դեմս Եկատերինա Մցիտուրիձեի՝ թույլ է տվել նրանց՝ իրենց «Վերջին բնակիչը» ֆիլմը ցուցադրել ռուսաստանյան տանիքի տակ: Եւ այստեղ ամենահետաքրքիրն է. ինչպես միշտ՝ հայերը դյուրահավատ ռուսներին անհարմար դրության մեջ են դրել, քանի որ Կաննում ներկայցված ֆիլմը պատմում է Լեռնային Ղարաբաղի հակամարտության մասին: Ինչու անհարմա՞ր: Դե՝ որովհետև նման դեպքերում ադրբեջանական կողմը պահանջներ է ներկայացնում հենց ռուսաստանցիներին, որոնք անտեղյակ են գործի էությունից և չեն դիմակայել հայկական սադրանքին:


Ֆիլմի ռեժիսոր Ջիվան Ավետիսյանը չի թաքցնում, որ « սա ինքնազոհաբերման պատերազմական դրամա է», և որ իր համար դա «խորապես անձնական պատմություն է, որը կարող էր տեղի ունենալ միջազգային հակամարտությունների ցանկացած գոտում, սակայն այս դեպքում գործողության վայրը Ղարաբաղն է», որտեղ ինքն ապրել է պատերազմի ժամանակ: Դժվար չէ գլխի ընկնել, որ ֆիլմում հայ ռեժիսորն ամեն ինչ գլխիվայր է շրջել՝ ադրբեջանցիներին ներկայցնելով որպես բարբարոսներ, իսկ հայերին՝ Աստծու գառներ: Այլ բան Ավետիսյանից սպասելի չէր: Նա արդեն նման ֆիլմեր նկարահանել է «արցախյան ազատագրական շարժման» մասին, ինչպես՝ «Թևանիկ», «Ղարաբաղ՝ թաքնված գանձ», «Ընդհատված մանկություն»  ֆիլմերը: Ի դեպ, վերջինը Կաննում ցուցադրվել է անցյալ տարի:


Ցավոք՝ մենք չկարողացանք կանխել հայկական սադրանքը. մայիսի 16-ին «Վերջին բնակիչը» ֆիլմը ցուցադրվեց Կաննի 67-րդ կինոփառատոնի կարճամետրաժ ֆիլմերի մրցույթի շրջանակներում: Բայց մենք միշտ պետք է հիշենք, որ այնտեղ, որտեղ հայերն են, միշտ պետք է պատրաստ լինել սադրանքի: Կարծում ենք, Ադրբեջանը պետբյուջեի և ներդրումների հաշվին (մանավանդ որ ադրբեջանցի միլիոնատերերի ու նույնիսկ միլիարդատերերի պակաս չի զգացվում) պետք է բավարարի Ղարաբաղյան հակամարտության մասին ճշմարտացի ֆիլմեր նկարահանելու պահանջը, որոնք կցուցադրվեն ոչ թե երկրի ներսում, այլ հատկապես կներկայացվեն արտասահմանյան լսարանին: Եւ Կաննի կինոփառատոնը դրա համար ամենալավ հրապարակն է: Ճիշտ է, առայժմ այդ բացառիկ հնարավորությունից օգտվում են մեր «բազմաչարչար» հարևանները:


Բահրամ Բատիև


www.vesti. az 
