
Հազարից մեկ քաղաքում ձևավորվում են տեղանուններ, որոնք ցուցանակ, ուղղորդող սլաքներ, աչք ծակող պոստերներ չունեն, քարտեզագրության մեջ հաստատված չեն: Բայց բոլորը գիտեն, քանի որ էդ տեղանքում միասին, խմբով ու առանձին-առանձին զգացել են էն, ինչը զգում են հազարից մեկ: Հետո մի քաղաք չակերտ է գոյանում և դու դեռ սաղմ-անպաշտպան տեղանունից նեղանում, քաշվում, հեռանում ես: Հազար պատճառ ես գտնում էդ տարածքը շրջանցելու կամ չնկատելու համար: Ու գալիս են «չափագրողները»՝ տեղանքի հետ սրբելով-խմբագրելով կարևոր հազարից մեկը: Վերջում էլ էշի չափ մի ցուցանակ են կպցնում՝ ուղղորդող սլաքներով ու «Stop» անցումներով: Ու ցուցանակ ստացած տեղանունը դառնում է բանալ-տեղային, կանխատեսելի մի վայր ընկած չակերտավոր ազատության ու մանդատավոր հայրենասիրության միջև...


 


                                                  ՄԵՐ ՎՐԱՅՈՎ ՉԵՍ


Մենք քվեաթերթի «Այո»-ն նշեցինք


որպես հաստատ վճիռ մեր ինքնորոշման.


ծալեցինք թուղթն ու տուփը գցեցինք


և դուրս եկանք խցից՝ ազատ ու ինքնիշխան:


Հեքիաթ չէ, տղա, որ պատմում եմ քեզ,


թե շշի խցանը հանեցվինք, դուրս եկավ Ջինը


ու մեր երազը կատարեց:


 


Վերջին կռվից հետո մենք մաքրեցինք զենքերը


ու հանձնեցինք թանգարան


և կես ձեռքով քվեարկեցինք մեր իրավունքը,


քանի որ մյուս կեսը, հոգնած զենքերի հետ,


թաղվել էր հողի տակ:


Վճարեցինք շատ թանկ, քան նախնական քո գինն եր,


 հենց այնպես մեզ չտված անկախության.


մեր դրոշը ամբողջովին ծածկոց դարձավ


խփված տղաներին:


 


Ու հանկարծ մեր մեջ արթնացած կուշտ ու փափուկ


                                                                              քնածներ,


իրենց քրջոտ թաշկինակը թափահարեցին իբրև դրոշ՝


ստվերի տակ առնելով մեզ:


Եվ չգիտենք, ո՞ր խորշի ու պուճախի մեջ թաքցնենք քեզ՝


ժանիքներից ու ճանկերից հեռու,


չենք հաշվել՝ դեռ որքա՞ն պիտի թափառենք Ուլիսի պես,


մինչև որ հասնենք քեզ իբրև հայրենիք:


 


Տեղ չունեցանք քո արծաթափայլ երիզների մեջ,


մեր հագ ու կապով չէր,


դեռ մեծանանք պիտի, հասակ առնենք՝


քեզ կրելու համար մեր ուսերին


որպես թիկնոց ու ծիրանի:


«Անտարես» հրատարակչության կողմից լույս ընծայված Հուսիկ Արայի «Ազատության հրապարակ» բանաստեղծությունների ժողովածուն հարցրեք գրախանութներում:


Խորագրի պատասխանատու՝ Հովհաննես Թեքգյոզյան


 
