
iLur.am-ը ներկայացնում է «Օսկարին ընդառաջ» խորագրի հերթական նյութը: Հոդվածաշարում նկարագրում ենք այն ֆիլմերը, որոնք, կմասնակցեն ամերիկյան կինոակադեմիայի տարեկան մրցանակաբաշխությանը, կամ արդեն մասնակցել են ընթացիկ կինոտարվա հեղինակավոր այլ իրադարձությունների, կամ, հեղինակի համոզմամբ, արժանի էին ուշադրության, բայց ինչ-ինչ պատճառներով չեն հայտնվել «Օսկարի» շորթ-լիստում:  Խորագրի նախորդ նյութերը՝ այստեղ,  այստեղ,այստեղ եւ այստեղ





Ռեժիսոր՝ Գիլյերմո դել Տորո


Դերերում՝ 


Սալի Հոուքինս


Մայքլ Շենոն


Օքտավիա Սփենսեր





Ձոն տարաշխարհիկներին


Ինչպես միշտ՝ ջուրը հոսում է աշխարհաքաղաքական խարդավանքների, կենցաղի ու երազանքների միջով, ու քվիր-նկարիչը հավերժական այդ հորձանուտում երբեմն ընդհատում է մենության նախապատմությունը, այս անգամ՝ ընդերքից վերհանելով գեղեցկուհու(՞) ու հրեշի (՞) մասին ասքը:


Իսկ դուալիստական վտակներում՝


-Ուրբաթի ու Ռոբինզոնի փոխհասկացվածությունը,


-Արևմուտքի (դաժան) ու ռուսների (անգլերեն առոգանությամբ))) հավերժ պայքարը,


-Անհատի ու իշխանության խոցելիությունը,


-Երջանկության ու խիզախության քայլերը:


Վենետիկի փառատոնի մրցանակակիրը միահյուսում է քաղաքական հեքիաթը (հեղինակի բնորոշում) և արկածային մելոդրաման (կիզակետում). հանրային օրակարգում են քաղաքական ուղերձները ու անձնական ապրումները:


Ու խունացող գունաշարում հերթագայում են օտարության, ճանաչումի, ընտելացման ու պաշտպանության ալիքները, որ խիզախության ու հուսահատության փուլերում վերածվում են երկկենցաղ սիրո հաղթանակի:


Երազների ու իրականության ստորջյա աշխարհի հերոսները հաղթելու են. Արտասովորների պաշտպան-ռեժիսորը յուրաքանչյուրին տալիս է աջակցության իր ակնկալիքը. բոլոր-բոլոր զրկվածները, խոցելիները, ոչ լիարժեքները, ոչ մեկները՝ համր-հավաքարար-որբուկ Էլայզան, թմբլիկ սևամորթ հավաքարարուհին, մենակյաց գեյը, գերեվարված Օտարը, նույնիսկ բարի աչքերով մեքենաներն ու հաստլիկը՝ տորթով ու փուչիկներով:


Ստորջրյա աշխարհի էակները (հիանալի դերասանական կազմ) պատումը լցնում են ներքին հագեցվածությամբ՝ զգայուն ցավի և ուշադրության հանդեպ, դիպչում ներքին շոշափուկներով՝ ամոքում են վնասված հոգու սպիները, ընդգծում Տարբերվող Ես-ի անհրաժեշտ լինելիությունը:


Ու մինչև երկնքից ընկնի երեք կաթիլ, կհասցնես արարել պոեզիան.


-Համր ես այնժամ, երբ չես սիրում:


 


Ժանրը՝ Սերը 20.000 լյո ջրի տակ


Ժամանակը՝ Ժուկով


Ֆորմատը՝ Երկկենցաղ մարդը


Imdb գնահատականը՝ 7.9


Իմ հոտառությամբ՝ 7.5


Ու՞մ համար՝ արքայազնին սպասողների


Էլ ու՞մ համար՝  ԱԱԾ հետախուզական, կենտ/անձրևային օրերին՝ նաև հակահետախուզական վարչությունների աշխատակիցների


 


Լեւոն Գայլ Ավետիսյան
