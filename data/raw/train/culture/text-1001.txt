
Հայաստանի ազգային կինոակադեմիան ամերիկյան կինոակադեմիային առաջարկել է արցախյան պատերազմի մասին պատմող և փակ գաղտնի քվեարկությամբ ընտրված «Եթե բոլորը...» ֆիլմը ներգրավել «Օսկար» մրցանակաբաշխության «Լավագույն օտարալեզու ֆիլմ» անվանակարգում: Այս մասին «Արմենպրեսին» հայտնել է կինոակադամիայի նախագահ Դավիթ Մաթևոսյանը: Ֆիլմի` «Օսկարին» մասնակցությունը որոշվելու է մրցանակաբաշխության կինոգործիչների հանձնաժողովի կողմից. որոշումը հայտնի կդառնա հոկտեմբերի 8-ին:


«Քանի դեռ հանձնաժողովի վերջնական եզրակացությունը չի հրապարակվել, չենք կարող ասել՝ այն կմասնակցի՞ «Օսկարին», թե ոչ, ներկա պահին ֆիլմը հայտատու է այդ մրցանակաբաշխությանը»,- պարզաբանեց կինոակադեմիայի նախագահը:


«Եթե բոլորը...» ֆիլմը 2012 թվականի սեպտեմբերի 19-ին ցուցադրվելու է Կիպրոսի հայ համայնքի համար: Սեպտեմբերի 15-23-ը ֆիլմը մասնակցել է «Киношок» փառատոնին, իսկ հոկտեմբերի 7-ին կմասնակցի Բուխարեստում կայանալիք «Արվեստների փառատոնին»:


«Եթե բոլորը…» կինոնկարի ասիական պրեմիերան տեղի է ունեցել Հարավային Կորեայի փառատոնի ժամանակ, որն անցկացվում է սեպտեմբերի 4-13-ը, իսկ նոյեմբերի 1-10-ը Մոսկվայում ֆիլմը կմասնակցի «Лучезарный ангел» միջազգային բարեգործական փառատոնին:


«Արմենպրեսի» հետ զրույցում Միքայել Պողոսյանը նշեց, որ «Օսկարին» մասնակցության դեպքում ինքը, Հայաստանի ազգային կինոկենտրոնի հետ համատեղ, հանդես կգա մամուլի ասուլիսով, քանի որ դեռ վաղ է խոսել այդ մասին:


Հայոց բանակի կազմավորման 20-ամյակի առիթով նկարահանված «Եթե բոլորը…» ֆիլմի ռեժիսորն է Նատալյա Բելյաուսկենեն, պրոդյուսերները` Միքայել Պողոսյանը եւ Թերեզա Վարժապետյանը: Երաժշտությունը գրել է կոմպոզիտոր Վահագն Հայրապետյանը:
