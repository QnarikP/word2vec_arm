
Մարտի 27-ին Երևանում անցկացվել է «Արտավազդ» մրցանակաբաշխությունը:


«Լավագույն ներկայացում» անվանակարգում մրցանակի է արժանացել «Համազգային» թատրոնի «Քեռի Վանյա» ներկայացումը, «Լավագույն ռեժիսուրա» անվանակարգում «Արտավազդ» մրցանակի է արժանացել Գյումրու Վ. Աճեմյանի անվան թատրոնի բեմադրիչ Լյուդվիգ Հարությունյանը` «Առնետները» ներկայացման համար:   «Լավագույն կին դերակատար» անվանակարգում մրցանակի է արժանացել Պատանի հանդիսատեսի թատրոնի դերասանուհի Շուշան Ղազարյանը («Մեղրի համը»), իսկ «Լավագույն տղամարդ դերակատար» անվանակարգում՝ «Համազգային» թատրոնի դերասան Գագիկ Մադոյանը («Քեռի Վանյա»):  «Լավագույն երիտասարդ բեմադրիչ» անվանակարգում հաղթող է ճանաչվել Գոռ Մարգարյանը՝ Պատանի հանդիսատեսի թատրոնում իր բեմադրած «Մեղրի համը» ներկայացման համար: «Մեղրի համը» ճանաչվել է «Լավագույն երիտասարդական ներկայացում»: «Լավագույն երիտասարդ դերասանուհի» անվանակարգում հաղթող է ճանաչվել Պատանի հանդիսատեսի թատրոնի դերասանուհի Մարիամ Ղազանչյանը («Մեղրի համը») և Հ. Ղափլանյանի անվան դրամատիկական թատրոնի դերասանուհի Նարինե Պետրոսյանը («Վերջին ծաղածուն»): «Լավագույն երիտասարդ դերասան»  անվանակարգում «Արտավազդ» մրցանակի է արժանացել Պատանի հանդիսատեսի թատրոնի դերասան Սամվել Դանիելյանը («Մեղրի համը»): Երաժշտական ձևավորման համար «Արտավազդ» մրցանակի է արժանացել Վահե Հայրապետյանը` Գ. Սունդուկյանի անվան ազգային ակադեմիական թատրոնի «Գազանանոց Մադագասկար» ներկայացման համար: «Լավագույն սցենոգրաֆիա» անվանակարգում հաղթող է ճանաչվել Գյումրու Վ. Աճեմյանի թատրոնի «Առնետներ» ներկայացումը (Սեդրակ Վելիկոդնի): «Երկրորդ պլանի լավագույն կին դերակատար» է ճանաչվել Վանաձորի Հ. Աբելյանի անվան թատրոնի դերասանուհի Արմինե Վերմիշյանը, «Երկրորդ պլանի լավագույն տղամարդ դերակատար»` Պատանի հանդիսատեսի թատրոնի դերասան Իշխան Ղարիբյանը: «Հրաչյա Ղափլանյանի» անվան հատուկ մրցանակ է ստացել Արա Երնջակյանը: 
