
Երևանում՝ Շառլ Ազնավուրի հրապարակում այսօր տեղադրվեցին գրող Եղիշե Չարենցի և հայտնի դերասան Մհեր Մկրտչյանի արձանները, որոնց տեղադրման վայրը փոքր ինչ անսովոր է՝ նստարանների վրա: Այս միջոցառումը Երևանի քաղաքապետարանի «Մեր հանճարները մեր կողքին են՝ Երևան քաղաքում» նախագծի սկիզբն էր:


Նախագիծն, ըստ քաղաքապետարանի աշխատակազմի արտաքին ձևավորման և գովազդի վարչության պետ Արազ Բաղդասարյանը, որի խոսքերը մեջբերում է tert.am-ը, այս երկու արձաններով չի սահմանափակվի. «Մինչև հոկտեմբերի 14-ը Երևանի տարբեր վայրերում կտեղադրվեն առաջին փուլով նախատեսված արձանները՝ թվով 9 արձան: Այդ ցանկում ընդգրկված են մշակույթի տարբեր ոլորտներ ներկայացնող մեր հանճարները՝ Մինաս Ավետիսյանը, Հրաչյա Ներսիսյանը և այլք: Բոլոր փակագծերը չեմ ցանկանում բացել, թող անակնկալ լինի մեր բնակիչների համար»,- ասել է նա և հավելել՝ առաջին փուլի դրական արձագանքի դեպքում ծրագիրը շարունակական կլինի:


 





 



