
Երկար ու կարևոր... Կարևոր և ինչ-որ... Շատ կարևոր ժամանակ... Երկար ինչ-որ...


Ինչ-որ կարևոր բանի երկար սպասումը ռետին է: Արագարաշարժ, բայց դանդալոշ, դոնդող ռետին: Ջնջում է սարթ-սարթ, տարօրինակ հոտ արձակելով և առանց խտրականության: Բա հետքերը՝ սև խոռոչներ չսև հարթության վրա: Հարթությունը ջնջել կլինի՞... Շատ կարևորի երկար սպասումը, ռետինի նման, բթացնում է, ջնջում սպասումներիդ անհարթությունները ու գալիս է մի ժամանակ երբ սառը-ռետին աչքերով ես դիտում չսև հարթության անգույն խոռոչները...


«հանկարծ վեր ես թռնում քնից,


կրծքիդ մեջ խլրտում է ինչ-որ բան չհասցնելու վախը,


փորձում ես անուն տալ տագնապիդ,


վերցնում ես բահը,


փորում քեզ հնարավորինս խորն ու անվերադարձ,


փռում ասֆալտին,


3 տարեկան տղայի պես կլոր ու պսպղուն աչքերով,


զարմացած շաշափում ամեն անկյունդ


մեկ էլ ,հո՛պ...


հորդ մոռացված ու փոշոտ,


վերջին անգամ դագաղի չորս պատերի մեջ կուչ եկած


կոշիկը


կանգնում է սրտիդ ուղիղ կենտրոնում ու սեղմում,


լացը մի կողմից


անհանգիստ կատվի պես խազում է կոկորդդ,


դու էլ մյուս կողմից,


որ անմխիթար ես, հիվանդ՝ ցեղական անհույս


ռոմանտիզմով,


աշխարհը փրկելու քո էդ տենդագին մարմաջով,


ու ձմռան առաջին ձյան հետ խոնավացող աչքերով


շարունակում ես փորել,


ներսիցդ մեկը մյուսի ետևից դուրս թռչող տղաները,


մեկը մյուսի ետևից տրորում են ոտքդ ու փախչում,


մնում ես մենակ, ինչպես հայրդ հողի մեջ,


խաղաքարտերից տուն ես սարքում,


կիկլոպի պես նստում մեջտեղում,


իսկ քեզնից աջ վալետներն են,


որ սիրում են այլ կանանց,


քեզնից ձախ՝ թագավորները,


որ ոչ մի կապ չունեն քեզ հետ,


պարզապես օրը ցերեկով հսկում են մարմինդ,


ու շան պես վախենում,


որ մի ոմն Ոչ Ոք կկուրացնի քեզ,


ու դու չես տեսնի այն, ինչից մեռնում են»


«Անտարես» հրատարակչության կողմից «Հայ ժամանակակից պոեզիա» մատենաշարով լույս ընծայված Մանե Գրիգորյանի «Ցուրտ կին» բանաստեղծությունների ժողովածուն հարցրեք գրախանութներում:


Խորագրի պատասխանատու՝ Հովհաննես Թեքգյոզյան
