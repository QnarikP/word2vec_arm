
Մայիսի 26-ին Երեւանում բացվեց աշխարհահռչակ ամերիկահայ դիզայներ Մայքլ Արամի անհատական ցուցահանդեսը: Հայաստանում Մայքլ Արամի առաջին ցուցահանդեսին ներկա էին բազմաթիվ հյուրեր, ովքեր իրենց հիացմունքը հայտնեցին դիզայներական ժամանակակից լուծումներով արվեստի յուրահատուկ գործերի մասին: Ներկաները նաեւ հնարավորություն ունեցան ձեռք բերելու Մայքլ Արամի` տարբեր մետաղներից կերտված գործերը հեղինակի մակագրությամբ: «Մեծ ուրախություն է ինձ համար ներկայացվել հայրենիքում: Ես թեեւ ծնվել ու մեծացել եմ Միացյալ Նահանգներում եւ ամերիկահայ եմ, սակայն հայկականը միշտ գերիշխել է իմ կյանքում: Մեծացել եմ հայկական զորեղ ավանդույթներ ունեցող ընտանիքում եւ մանկուց պարուրված եմ եղել ազգայինով` նիստուկացով, հյուրասիրությամբ: Մեծ մայրս, մայրս շատ հյուրասեր են եղել եւ միշտ պատրաստել են հայկական կերակուրներ ու ապահովել նաեւ գեղեցիկ մատուցումը: Այս ամենը շատ վառ է տպավորվել իմ հիշողություններում»,- նշում է Արամը: Մեր տաղանդավոր հայրենակցի հավաքածուներում հաճախ կարելի է հանդիպել հայկական խորհրդանիշներ պատկերող նմուշների` Արամը բազմիցս նշել է, որ ստեղծագործելիս իր համար ներշնչանքի աղբյուր են հանդիսանում ազգային թեմաները:


«Դեռ մանկուց ինձ վրա մեծ ազդեցություն են ունեցել հայկական մշակույթի, հատկապէս գորգերի վառ գույները, մոտիվները, որ բխում են մեր ազգային ինքնությունից: Որպէս ստեղծագործող՝ ես միշտ մտածել եմ, որ պետք է ստեղծել իրեր, որոնք բխում են ներքին էությունից, ենթագիտակցությունից, եւ ինձ համար սա լավագույն պատասխանն է, թէ ինչու է իմ գործերում հայկականությունն այդքան վառ: Խոսքը ոչ միայն խորհրդանիշերի մասին է: Մեր կենսաձեւը, հատուկ ջերմ հյուրասիրությունը մեր մշակույթի մասն է կազում:  Մենք միշտ մեծ ուշադրություն ենք դարձրել նաեւ հյուրասիրության ձեւին՝ անդրադառնալով յուրաքանչյուր մանրուքի, ձգտելով, որ ոչ միայն կերակուրը համեղ լինի, այլ նաեւ մատուցվի գեղեցիկ սպասքով»: Հայկական ծաղկած խաչը, Արարատ սարը, նուռն ու այլ ազգային խորհրդանիշներ կարելի է գտնել Մայքլ Արամի հոբելյանական հավաքածուներում:


Արվեստագետի ստեղծագործական գործունեության 25-ամյակին նվիրված ցուցահանդեսը, որ ներկայացվել է մի շարք երկրներում, բաղկացած է երկու մասից: «Նշանավորում» կամ «Հիշատակում» կոչվող հավաքածուն ներառում է  տարիների ընթացքում Արամի համար ամենահիշարժան ու սիրելի գործերը` սպասքի տարատեսակ պարագաներ, մոմակալներ, լուսանկարների շրջանակներ եւ այլ: «ԱԹԵԼԻԵ» կոչվող հավաքածուն ներկայացնում է 12 մեծածավալ քանդակներ, յուրաքանչյուրը թողարկված 25 օրինակով եւ հեղինակի ինքնագրով:


Մայքլ Արամի աշխատանքների յուրահատկությունը պայմանավորված է նաեւ պատրաստման եղանակով: Նա Հնդկաստանում երկար ժամանակ ուսումնասիրել է որմնադրության արհեստը եւ կիրառում է պատրաստման ավանդական յուրահատուկ մեթոդներ: Օրինակ, յուրաքանչյուր նմուշ որոշ ժամանակ մնում է հողում եւ ստանում միայն իրեն հատուկ կաղապար ու ձեւ ստանալով՝ նաեւ բացառիկություն ձեռք բերում: Այնուհետեւ, այդ նմուշը ստանում է վարպետի ձեռքի հպումը, որ յուրատեսակ կյանք է տալիս տվյալ ստեղծագործությանը, եւ սա Արամի հաջողության բանաձեւերից է:


Իր ստեղծած արվեստի նմուշերի համար Մայքլ Արամն արժանացել է բազմաթիվ պատվավոր մրցանակների: Միացյալ Նահանգներում նշանակալի գործունեության համար 2011թ. արժանացել է հեղիանակավոր  Էլիս Այլենդ շքանշանին: Այցի շրջանակներում Մայքլ Արամը այցելել է Եղեռնի հուշահամալիր, ծաղիկներ դրել Հայոց Ցեղասպանության զոհերի հիշատակին: Մայիսի 27-ին Արամը եղել է ցուցահանդեսի վայրում, ծանոթացել այցելուների հետ եւ մակագրել գնված նմուշները:


Մայքլ Արամի ցուցահանդես-վաճառքը կշարունակվի մինչեւ մայիսի 30-ը` Տերյան 69 հասցեում: Մուտքը` ազատ է:


 
