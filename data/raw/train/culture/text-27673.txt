
Ալ. Սպենդիարյանի անվան օպերայի և բալետի ազգային ակադեմիական թատրոնի տնօրեն է նշանակվել  Անդրանիկ Արզումանյանը, հայտնում է ՀՀ Մշակույթի նախարարության մամուլի ծառայությունը:


Թատրոնի տնօրենի թափուր պաշտոնի համար հայտարարված մրցույթը կայացել է ապրիլի 4-ին: Ընդհանուր առմամբ՝ ստացվել է 9 հայտ: Արդյունքում՝ երկրոդ փուլ էին  դուրս եկել Անդրանիկ Արզումանյանը և Գագիկ Մանասյանը:


Այս նշանակումը շատ ուշագրավ է, քանի որ մինչև մրցույթի մեկնարկը, որին, ի դեպ,  մասնակցում էին 9-ը թեկնածուներ, մամուլում արդեն շրջանառվում էր Անդրանիկ Արզումանյանի անունը, որպես ՀՀ մշակույթի նախարարի հովանավորյալ:


Այսպես, «Հրապարակ» թերթը դեռ ապրիլի 3-ին գրել էր, որ «Օպերայի և բալետի ազգային ակադեմիական թատրոնի տնօրենի պաշտոնի համար մշակույթի նախարարության կողմից գաղտնի պահվող թեկնածուներից մեկը 1985թ-ին ՀԿԿ Կենտկոմի քարտուղար, պետական և կուսակցական գործիչ Ռոբերտ Արզումանյանի որդին է, ում էլ հովանավորում են մշակույթի նախարարն ու Արմեն Սմբատյանը։


«Վերջինս, ասում են, աշխատել է Եգիպտոսում գիտության և մշակույթի ռուսաստանյան կենտրոնում, ՌԴ քաղաքացի է, բնակվում է Մոսկվայում և երբեք չի ապրել Հայաստանում։ Մինչդեռ մրցութային պարտադիր պայմաններից է ՀՀ քաղաքացիությունը, թե այդ հարցը նախարարության կողմից ինչպես է լուծվել կամ, ավելի ճիշտ՝ կոծկվել, դեռ հայտնի չէ։


Ըստ լավատեղյակ աղբյուրների, այս դեպքում Արմեն Սմբատյանի շահն այն է, որ հետագայում իր տղային՝ Երիտասարդական նվագախմբի գեղարվեստական ղեկավար Սերգեյ Սմբատյանին սահուն կերպով տանի Օպերա, բայց արդեն որպես օպերային թատրոնի գեղարվեստական ղեկավար»,–գրել էր թերթը։
