
Օր 2-րդ


Փառատոնային երկրորդ օրը նույնպես սկսվեց մամլո ասուլիսներով: Լրագրողներին ներկայացվեց միջազգային խաղարկային մրցույթում ներկայացված Կիմ Դոն-հոյի «Ձմռան վերջը» ֆիլմը: Լրագրողների հետ հանդիպեցին նաև Ռեբեր Գեդիգյանը և Արիան Ասկարիդը:


Միջոցառման ընթացքում «Մանթաշյան ասպետ» շքանշաններ հանձնվեցին «Ոսկե ծիրան»-ի հավատարիմ գործընկերներ Պավել Մարգարյանին, Սոնա և Աստղիկ Մանուկյաններին: Հոբելյանական մեդալ հանձնվեց նաև «Ոսկե ծիրան»-ի հավատարիմ լրագրող Մարիետա Մակարյանին:


Օրվա երկրորդ կեսին հարգանքի տուրք մատուցվեց Հենրիկ Մալյանի 90 և Լևոն Աթոյանցի 85-ամյա հոբելյանների կապակցությամբ: Ի պատիվ հայ կինոյի վարպետների՝ ցուցադրվեց  «Ավդոյի մեքենան» և  «Կտոր մը երկինք» ֆիլմերը:


Տեղի ունեցավ նաև  մամլո ասուլիս ֆրանսիացի հյուրեր Պատրիկ Շենեն Ֆրեդերիկ Նիդերմայերի և Սերժ Ավեդիքյանի հետ:


 «Ոսկե ծիրան»-ի պատվավոր հյուր Օռնելա Մուտիի ներկայությամբ կայացավ գերմանացի անվանի ռեժիսոր Ֆոլքեր Շլյոնդորֆի «Սվանի սերը»  (1984) ֆիլմի Երևանյան պրեմիերան:


Դրան հաջորդեց «Ֆրանսիական նոր կինո» ծրագրի բացումը: Ծրագիրը մեկ շաբաթ շարունակ կներկայացնի վերջին շրջանում նկարահանված լավագույն ֆրանսիական ֆիլմերը: Ծրագիրը բացվեց Էմանյուել Մուռեի «Կապրիս­» ֆիլմի ցուցադրությամբ, որին ներկա էր կինոնկարի պրոդյուսեր Ֆրեդերիկ Նիդերմայերը:


Ավելի ուշ, նույն ծրագրի շրջանակներում, ցուցադրվեց Ստեֆան Բրիզեի «Ես սիրվելու համար չեմ այստեղ» ֆիլմը: Ցուցադրությանը ներկա էր նաև ֆիլմի գլխավոր դերակատար, ֆրանսիացի դերասան Պատրիկ Շենեն:


Օր 3-րդ


«Ոսկե ծիրան» Երևանի միջազգային կինոփառատոնի օրակարգը մեկնարկեց մամլո ասուլիսներով. ներկայացվեցին Հայկական համայնապատկերի լիամետրաժ մրցույթի մասնակիցներ Գարին Հովհաննիսյանի և Ալեք Մուհիբյանի «1915», Համայնապատկերի դոկումենտալ մրցույթում ներկայացված Արմեն Խաչատրյանի «Վերադարձ կամ մենք գոյություն ունենք» և Հովհաննես Իշխանյանի «Ընտանեկան ալբոմ» ֆիլմերը:  Մամլո ասուլիսով հանդես եկան նաև «Մենք կանք»  ծրագրում ներկայացված ֆիլմերի ռեժիսորներ` Համլետ Դուլյանը («Մխրճում կրակի մեջ») և Հաջի Օրմանը («Homo Politicus»):


Մամլո ասուլիսներին հաջորդեց «Ռեժիսորներ առանց սահմանների» ծրագրի մեկնարկը: Այս տարի ծրագիրը իրականացվում է ՀՀ մշակույթի նախարարության հետ համատեղ, որին մասնակցում են տարբեր երկրների մշակույթի նախարարներ: Ծրագիրը բացվեց Նատալյա Կուդրյաշովայի «Պիոներ հերոսներ» ֆիլմով:


«Փոքր թատրոն»-ում տեղի ունեցավ Ռոբեր Գեդիգյանի վարպետության դասը:


Տեղի ունեցավ «Բուլղարական կինոյի օր» ծրագրի բացումը: Ծրագրի շրջանակներում ցուցադրվեցին Քրիստինա Գրոզևայի և Պետար Վըլչանովի «Դասը» և Վասիլ Գենդովի «Սերը խելահեղություն է» ֆիլմերը:


Նորաբաց «Հայաստան» կինոթատրոնում` Նաստասյա Կինսկիի ֆիլմերի հետահայաց ցուցադրությունների շրջանակում, տեղի ունեցավ Ռոման Պոլանսկու եռակի օսկարակիր «Թեսս» ֆիլմի ցուցադրությունը: Դերասանուհին իր ներկայությամբ պատվեց միջոցառումը:


Ավելի ուշ տեղի ունեցավ «Ռեժիսորներ առանց սահմանների» ծրագրի փակումը և մրցանակների հանձնման արարողությունը:


 
