
Հունվարի 15-ին մեկնարկում է Հայ կոմպոզիտորական արվեստի 7-րդ փառատոնը։ Այն նվիրվում է հայ անվանի կոմպոզիտոր Էդվարդ Միրզոյանի 95-ամյակին: Այս մասին հունվարի 14-ին հրավիրված մամուլի ասուլիսում տեղեկացրել է Հայաստանի պետական երիտասարդական նվագախմբի գեղարվեստական ղեկավար և գլխավոր դիրիժոր Սերգեյ Սմբատյանը։ Փառատոնի բացման համերգին աշխարհահռչակ ջութակահար Սերգեյ Խաչատրյանի կատարմամբ առաջին անգամ կհնչի Խաչատուր Մարտիրոսյանի ջութակի և նվագախմբի Կոնցերտ-ֆանտազիան, ստեղծագործություն, որը հեղինակը նվիրել է ջութակահար Սերգեյ Խաչատրյանին։


Սերգեյ Խաչատրյանը նշում է, որ առաջին անգամ է, երբ երաժշտական գործ է նվիրվում իրեն: «Ես հեղինակին խոսք տվեցի, որ կկատարեմ, սակայն զբաղվածության պատճառով այս երկու տարիների ընթացքում չհասցրի դա անել: Նոր կոնցերտ կատարելը բավականին ծավալուն աշխատանք է։ Ժամանակ է պահանջվում քեզ այդ գործի մեջ պատկերացնելու և հասկանալու համար, թե ինչպես պետք է կատարես դա»,- նշել է Սերգեյ Խաչատրյանը:


Հայ կոմպոզիտորական արվեստի 7-րդ փառատոնը կներառի 4 համերգային երեկո, որոնցում կհնչեն հայ դասական և ժամանակակից կոմպոզիտորների ստեղծագործություններ: Ինչպես յուրաքանչյուր տարի՝ այս տարի նույնպես Հայաստանի պետական երիտասարդական նվագախումբը փառատոնի շրջանակներում կներկայացնի հոբելյանական երեկոներ: Կնշվեն կոմպոզիտորներ Խաչատուր Մարտիրոսյանի 70-ամյա և Վարդան Աճեմյանի 60-ամյա հոբելյանները:


Փառատոնի շրջանակներում առանձին համերգային ծրագրում Երևանի պետական կամերային երգչախմբի կատարմամբ կհնչեն հայ երգչախմբային արվեստի գլուխգործոցներից՝ Էդգար Հովհաննիսյանի խմբերգերն ու ժողովրդական երգերի մշակումները, որոնք երկար ժամանակ չեն հնչել Հայաստանում:


Փառատոնի փակման համերգին Հայաստանի պետական երիտասարդական նվագախումբը Սերգեյ Սմբատյանի ղեկավարությամբ առաջին անգամ կներկայացնի Վարդան Աճեմյանի Չորրորդ սիմֆոնիան՝ նվիրված Հայոց Ցեղասպանության 100-րդ տարելիցին և Արամ Սաթյանի «Երգ բնության» սիմֆոնիան:


 
