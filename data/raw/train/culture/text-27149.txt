
Ապրիլի 8-ին Սպենդիարյանի անվան օպերայի և բալետի ազգային ակադեմիական թատրոնի շենքում կկայանա «Համերգ ճեմասրահում» նախագծի հերթական միջոցառումը: Այս անգամ հանդիսատեսը հնարավորություն կունենա ընկղմվելու բարոկոյի դարաշրջանի ֆրանսիական երաժշտության աշխարհը: Համերգին կմասնակցեն կոմպոզիտոր և խմբավար Գրիգոր Առաքելյանն ու օպերայի և բալետի թատրոնի նվագախմբի երաժիշտները:


Առաջիկա համերգը հետաքրքիր կլինի այն առումով, որ ծրագրում ներառված ստեղծագործությունները մինչ այդ Հայաստանում չեն կատարվել: Այդպիսով, հնարավորություն կընձեռվի ծանոթանալու Ժան Ֆիլիպ Ռամոյի, Մարեն Մարեի, Ժան Բատիստ Լուլիի, Ֆրանսուա Կուպերենի ստեղծագործություններին:


Ինչպես մարտի 27-ին մամուլի ասուլիսում պատմել է ՀՀ-ում Ֆրանսիայի դեսպան Անրի Ռենոն, 2014 թիվը Ֆրանսիյաում հայտարարվել է կոմպոզիտոր Ժան Ֆիլիպ Ռամոյի տարի: Այդպիսի նշանակալի իրադարձությունը չէր կարող շրջանցել Հայաստանը, որտեղ վերջերս մեկնարկել է Ֆրանկոֆոնիայի սեզոնը: Առաջիկա համերգը երաժշտական նոր նոտա կներմուծի  սեզոնի շրջանակներում կազմակերպվող միջոցառումների շարքում:


Ժան Ֆիլիպ Ռամոյի երաժշտությունը յուրօրինակ ոգեշնչում է եղել նաև Երևանի թատրոնի և կինոյի պետական ինստիտուտի և ֆրանսիական ժամանակակից պարի Compagnie Heliotrope ստուդիայի միջև համագործակցությունը շարունակելու համար: Ինչպես պատմել է Անրի Ռենոն, մարտին ինստիտուտում վարպետության դասեր է անցկացրել ստուդիայի ներկայացուցիչ Կլոտիլդ Տիրադրիտին, ով պարեր է բեմադրել Ռամոյի երաժշտության ներքո` ուսանողների առջև բացելով բարոկոյի դարաշրջանի երաժշտության աշխարհը:
