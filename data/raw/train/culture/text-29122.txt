
Սպենդիարյանի անվան օպերայի և բալետի ազգային ակադեմիական թատրոնն այս տարի կներկայացնի «Կարմեն» օպերան`ժամանակակից բեմադրությամբ:


Ինչպես ԱրմԻնֆո-ի հետ զրույցում նշել է օպերայի բեմադրիչ-խորեոգրաֆ Արա Ասատուրյանը, բեմադրության ռեժիսորն Արմեն Մելիքսեթյանն է: Հատկանշական է, որ մի քանի տարի առաջ Մելիքսեթյանն արդեն բեմադրել է «Կարմենը» Սպենդիարյանի անվան օպերայի և բալետի թատրոնում: Այս անգամ հանդիսատեսին սպասում է օպերային ներկայացման ժամանակակից մեկնաբանությունը:


Սա Արա Ասատուրյանի` օպերայի բեմադրման առաջին փորձը չէ. 2013 թ. սեպտեմբերին Շուշիում տեղի ունեցավ Բաբաևի «Արծվաբերդ» օպերայի պրեմիերան:


Բոլորովին վերջերս երևանյան հանդիսատեսը հնարավորություն ունեցավ դիտելու Ասատուրյանի բեմադրած «Աղջիկը և մահը» ներկայացումը: Գորկու համանուն ստեղծագործության հիման վրա բեմադրությունը ներկայացվել էր` երիտասարդ պարուսույց Ռիմա Պիպոյանի «La Vita Nuova» աշխատանքի հետ միասին:  


Երկու ներկայացումներն էլ մեծ հաջողություն են ունեցել, ինչը պարուսույցներին դրդել է համագործակցության շարունակման: Ասատուրյանը չի բացառել հետագայում Դոստոևսկու ստեղծագործության հիման վրա «Սպիտակ գիշերներ» համատեղ ներկայացման իրականացումը:
