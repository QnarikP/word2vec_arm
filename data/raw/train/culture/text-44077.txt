
Երեւանի Հանրապետության հրապարակում ավարտվեց հռչակավոր System of a Down ռոք խմբի համերգը, որը կրում էր Wake Up Your Souls (արթնացրեք ձեր հոգիները) խորագիրը եւ նվիրված էր Հայոց ցեղասպանության զոհերի հիշատակին:


Հրապարակը, չնայած հորդառատ անձրեւին, լեփլեցուն մնաց համերգի սկզբից մինչեւ վերջ: Բացի հայաստանցիներից, ներկա էին բազմաթիվ երկրպագուներ Վրաստանից, Իրանից, Ռուսաստանից, Ուկրաինայից եւ այլ երկրներից:


SOAD-ի անդամները, բարձրակագ կատարմանը զուգահեռ, ուշագրավ ուղերձներ էին հղում ներկա երիտասարդությանը: Մասնավորապես, փոխելով Lost in Hollywood երգի բառերը՝ You should've never gone to Hollywood (դու չպետք է գնայիր Հոլիվուդ), խմբի անդամ Դարոն Մալաքյանը երգեց՝  you should stay right in Yerevan! (դու պե՛տք է մնաս Երեւանում):


Իսկ համերգի վերջում, «քլնգելով» Թուրքիայի եւ ԱՄՆ-ի իշխանություններին Հայոց ցեղասպանության փաստն ուրանալու համար, խմբի մենակատար Սերժ Թանկյանը մեղադրեց նաեւ Հայաստանի իշխանություններին՝ Եղեռնից հարյուր տարի անց Հայաստանը հայաթափելու, դեպոպուլիզացնելու մեջ:


«...Տատիս փրկողը թուրք քաղաքապետ է եղել։ Թուրքիայի կառավարությունը պետք է այս փրկիչներին գովերգի՝ որպես հերոսներ, ոչ թե ժխտի ակնհայտ պատմությունը։ Պապս 5 տարեկան էր, երբ տեսավ իր հորը մեռնելիս. նա սովից կորցրել էր տեսողությունը։ ճանապարհին նա ի վերջո հայտնվել է Հունաստանում գտնվող Ամերիկյան մանկատանը։ Միացյալ նահանգների «Մերձավոր արևելք հիմնադրամը» անհավանական մարդասիրական գործ է արել աշխարհում՝ հատկապես հայ որբերին փրկելու հարցում։ Այնպես, որ այն փաստը, որ ԱՄՆ-ն սխալ բառ է ընտրում ճանաչելու այն, ինչ մենք գիտենք որպես ցեղասպանություն, սարսափելի է ոչ միայն մեր համար, այլ նաև ամերիկացիների։ Ռուսաստանը նույնպես շատուշատ որբերի և երեխաների է փրկել 1-ին համաշխարհային պատերազմի ընթացքում Օսմանյան կայսրության արևելյան սահմանին։ Նրանք հիանալի մշակութային դաշնակից, հարևան են եղել՝ մշակութային, քաղաքական և տնտեսական տեսանկյունից միաձուլված մեր երկրին։ Լավ ընկերներ են։ Բայց մենք՝ որպես վերապրածներ, որպես վերապրած ազգ՝ պետք է ցանկացած կառավարության աչքերին նայենք հավասարը հավասարի պես՝ երբևէ չլինելով այս կամ այն երկրի հաճախորդը։ Մենք երկար ճանապարհ ենք անցել, Հայաստանն իր 20 տարիների անկախության ընթացքում շատ ճանապարհ է անցել, բայց դեռ շատ անելիքներ կան։ Հայաստանի Հանրապետության կառավարության պատասխանատվությունն է՝ ընդունել իրավահավասար քաղաքացիական հասարակության սկզբունքները, ազատվել շրջապատող ինստիտուցիոնալ անարդարությունից և դադարեցնել բնակչության նվազումը, որ այժմ տեղի է ունենում։ Մենք System of a Down-ն ենք, և մեր պարտականությունն է ձեզ ասել այս բաները և միաժամանակ (ռոքով) ցնցել ձեզ», - ասաց Թանկյանը*: Ներկաներն այս խոսքերն ընդունեցին անասելի ոգեւորությամբ:


 


*Սերժ Թանկյանի խոսքը թարգմանել են Նունե և Վարդինե Գրիգորյանները:
