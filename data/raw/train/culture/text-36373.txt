
Նոյեմբերի 8-ին Երևանում, Գյումրիում, Ալավերդիում և Գավառում միաժամանակ մեկնարկում է մանկապատանեկան ֆիլմերի «Ռոլան» 10-րդ միջազգային փառատոնը:


Ինչպես ԱրմԻնֆո-ի թղթակցին հաղորդել է փառատոնի մամուլի քարտուղար Կարինե Գրիգորյանը, փառատոնի ծրագրում ներառված է 145 ֆիլմ` 38 երկրներից: Փառատոնի շրջանակում կընթանան պրեմիերաներ, հանդիպումներ բուհերում և հանրակրթական դպրոցներում: Հոբելյանական փառատոնի առնչությամբ ժյուրիի կազմում կներառվեն բացառապես երեխաներ և դեռահասներ: «Խաղարկային Ֆիլմ» անվանակարգում հաղթողներին կընտրեն Ալավերդի, Վանաձոր, Թեղուտ և Շնող համայնքների երեխաները, «Հանդիսատեսի համակրանքի» մրցանակակրին` Գավառի մանկատան երեխաները, լավագույն «Անիմացիոն ֆիլմը»` «Թումո» նորարական տեխնոլոգիաների կենտրոնի սաները, «Իրավունք ունեմ» անվանակարգում հաղթողներին` Ռուս-հայկական (Սլավոնական) համալսարանի ուսանողները: «Պատիվ ունեմ» անվանակարգի լավագույն հայրենասիրական ֆիլմերը կընտրեն Գորիսի, Սիսիանի, Իջևանի, Նուբարաշենի և Վարդենիսի  զինծառայողները:


Հիշեցնենք, որ նախորդ տարի փառատոնի ծրագրում ներառված էր 113 ֆիլմ աշխարհի 34 երկրներից: Այն ժամանակ Գրան-պրիի արժանացավ Մարկուս Ռոզենմյուլերի «Հրաշամանուկները» (Գերմանիա): «Խաղարկային կինո» անվանակարգում հաղթեց Նորբերտ Լեխների «Թոմն ու Հեկը» (Գերմանիա/Ավստրիա), «Անիմացիոն ֆիլմ» անվանակարգում` Հայկ Սահակյանցի Quantum jump-ը (Հայաստան), Քելի Էսբյորիի «Գնոմեոն և Ջուլիետը» (ԱՄՆ/Մեծ Բրիտանիա), «Երաժշտական ֆիլմ» անվանակարգում` Մարկուս Ռոզենմյուլերի «Հրաշամանուկները», «Հանդիսատեսի համակրանքի մրցանակը»  շնորհվեց Մարիա Պետերսի «Ողջույն Մայքից» ֆիլմին (Նիդերլանդներ):
