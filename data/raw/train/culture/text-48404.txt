
«Տատիկիս վարսերը» հայկական կինոնախագիծն ընդգրկվել է B’EST EAVE կրթական ծրագրի 8 ֆիլմերի ցանկում: Ծրագիրը կազմակերպվում է Տալլինի միջազգային կինոփառատոնի Baltic Event նախաձեռնության, Ռուսական RFilms և CTB Film Company ընկերությունների համատեղ ջանքերով` Եվրոպական Աուդիովիզուալ Ձեռնարկատերեր EAVE (European Audiovisual Entrepreneurs) և Creative Europe MEDIAկառույցների աջակցությամբ: B’EST-ը նախատեսված է Եվրոպական Միության և ԱՊՀ երկրները, Վրաստանը և Ուկրաինան ներկայացնող կինոպրոդյուսերների համար, ովքեր ունեն միջազգային համագործակցության նպատակ և միջազգային համատեղ արտադրության համար պատրաստ կինոնախագծեր: 


Ութ կինոպրոդյուսերներ, չորսը` Եվրոպական Միության անդամ երկրներից և չորսը` ԱՊՀ երկրներից, Վրաստանից և Ուկրաինայից, ընտրվում են մասնագիտական հանձնաժողովի կողմից` միջազգային շուկայում հեռանկարային համարվող իրենց կինոնախագծերով ծրագրին մասնակցելու համար: Այս տարիՀարավային Կովկասից ընտրված է երկու կինոնախագիծ` հայկական Պարալլելս Ֆիլմ կինոընկերության ` «ՏԱՏԻԿԻՍ ՎԱՐՍԵՐԸ»` ռեժիսոր Մարինե Զաքարյան, Պրոդյուսերներ` Հովհաննես Գալստյան, Րաֆֆի Նիզիբլյան, Կարեն Ծատուրյան և ադրբեջանական` «ԶԱՄԲՅՈՒՂ», ռեժիսոր Իմմամադին Հասանով:


B'EST-ը բաղկացած է երկու սեմինարներից, որոնք տեղի են ունենալու սեպտեմբերի 7 -11-ը Սանկտ Պետերբուրգում և նոյեմբերի 15-18-ը Տալլինում: Դրանք ներառում են սցենարի զարգացում, ֆիլմերի ֆինանսավորման Արևելյան և Արևմտյան աղբյուրների, համատեղ արտադրության իրավական ասպեկտների, մարքեթինգային ռազմավարությունների մասին գիտելիքների փոխանակում: Երկու սեմինարների միջև պլանավորված են առցանց նիստեր` մասնակիցների և դասախոսների միջև: Հաղթող կինոնախագիծը ստանալու է P.O.V. Film Fund-ի կողմից սահմանած 10000 Եվրո մրցանակը:


Մարինե Զաքարյանի «ՏԱՏԻԿԻՍ ՎԱՐՍԵՐԸ» ֆիլմը 2005-ին հիմնադրված Պարալլելս Ֆիլմ կինոընկերության 4-րդ լիամետրաժ կինոնախագիծն է՝ ԽՃՃՎԱԾ ԶՈՒԳԱՀԵՌՆԵՐ (2009), ԿԻՍԱԼՈՒՍՆԻ ԾՈՎԱԾՈՑԸ (2014) և ԼՈՒՍԱՎՈՐ ՇՐՋԱՆ (նկարահանումների մեջ) ֆիլմերից հետո: Ֆիլմը` 19րդ դարավերջին Հայաստանի գյուղերից մեկում տեղի ունեցած, մի ընտանիքի պատմություն է, էպիկական դրամա, որի գործողությունները ձգվում են 3 տասնամյակ: Ֆիլմի հիմքում ռեժիսորի տատիկի հուշերն են: Ֆիլմը համատեղ արտադրություն է Բուլղարիայի և Ռումինիայի հետ, էկրան կբարձրանա 2017-ին:


 
