
Այսօր Գաֆէսճեան կենտրոնում կայացել է Բրիտանական ֆիլմերի 12-րդ փառատոնի փակման պաշտոնական արարողությունը։ Հայտնի դարձան նախօրոք հայտարարված «Մեզ հետ, մեր կողքին» և լավագույն գրախոսականի մրցույթների հաղթողների անունները։


Ըստ «Ա1+»-ի, գրախոսականների մրցույթի հատուկ մրցանակներ հանձնվեցին Վահրամ Մարտիրոսյանին եւ Լուսինե Ասլանյանին։ Լավագույն գրախոսականի մրցանակն էլ հանձնվեց Րաֆֆի Մովսիսյանին, ով գրախոսական էր գրել «Եսասեր հսկան» ֆիլմի մասին։ Հաղթողն ստացավ Apple iPad պլանշետ։


«Մեզ հետ, մեր կողքին» ֆոտոմրցույթի լավագույն լուսանկարի հաղթող ճանաչվեց Արմեն Անմեղիկյանը, ով որպես պարգեւ ստացավ լուսանկարչական ապարատ։ «Բրիտանական խորհուրդը այն եզակի կազմակերպություններից է Հայաստանում, որը միշտ հետեւողական է հաշմանդամություն ունեցող անձանց նկատմամբ»,– նշել է հաղթողը։
