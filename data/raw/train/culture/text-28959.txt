
«Ոսկե ծիրան» Երևանի միջազգային կինոփառատոնն այս տարի կանցկացվի հուլիսի 13- 20-ը: Փառատոնն  արդեն  ստացել է 1500-ից ավելի ֆիլմ շուրջ 101 երկրից:  Նախորդ տարիների նման, այս տարի ևս փառատոնը կմեկտեղի Երևանում  համաշխարհային կինոարվեստի և, մասնավորապես, հեղինակային կինոյի ինչպես վերջին տարիների, այնպես էլ նախորդ տասնամյակում ստեղծված լավագույն ֆիլմերը և նշանավոր ներկայացուցիչներին: Փառատոնի այս տարվա մեկնարկը նվիրված է համաշխարհային ճանաչում ունեցող ռեժիսոր Սերգեյ Փարաջանովի 90 –ամյա հոբելյանին:  «Ոսկե ծիրան»-ի շրջանակում տեղի կունենան անվանի ռեժիսորի բոլոր ֆիլմերի հետահայաց ցուցադրություններ, ինչպես նաև կներկայացվեն Փարաջանովին նվիրված ֆիլմեր` ստեղծված տարբեր տարիներին:


Մայիսի 6-ին հրավիրված ասուլիսում կինոփառատոնի տնօրեն Հարություն Խաչատրյանը նշել է, որ փառատոնի նպատակն  է հայկական կինոն համաշխարհային դաշտ մտցնել:


«Ոսկե ծիրան»  փառատոնի ծրագրերի տնօրեն Միքայել Ստամբոլցյանը հայտնել է, որ ֆիլմերի ծրագրում ներգրավված են Միջազգային խաղարկային, Միջազգային վավերագրական, «Հայկական համայնապատկեր» և «Կորիզ» կարճամետրաժ ֆիլմերի ավանդական դարձած չորս մրցույթները:


«Մենք ստացել ենք 59 հայկական ֆիլմեր»,- տեղեկացրեց Ստամբոլցյանը:


Կինոցուցադրությունները կուղեկցվեն ռեժիսորների հետ հանդիպումներով: Տեղի կունենան վարպետության բաց դասեր ուսանողների և կինոյի բոլոր երկրպագուների համար:  Փառատոնի օրերին ավանդաբար կկայանան «Ռեժիսորներ առանց սահմանների» և «Հայաստան-Թուրքիա կինոպլատֆորմ» համատեղ արտադրության ֆորում-դասընթացները, որոնք խթան են հանդիսանում տարածաշրջաային կինոարտադրության զարգացման համար:


Բացառված չէ, որ ««Ոսկե ծիրան»-ը բացվի Փարաջանովի «Նռան գույնը» ֆիլմով կամ կինովարպետի` հանրությանը ոչ այնքան հայտնի վավերագրական ֆիլմերից մեկով: 
