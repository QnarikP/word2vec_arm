
Հայ հնագետներն Արենիում (Վայոց ձոր) գինեգործության և խաղողագործության զարգացման վերաբերյալ հետազոտություններ են անցկացնում: Հարուստ հնագիտական նյութ է «տրամադրել» Արենի-1 քարանձավը:


Ինչպես ԱրմԻնֆո-ի թղթակցի հետ զրույցում պատմել է հնագիտական արշավախմբի ղեկավար Բորիս Գասպարյանը, պեղումների ընթացքում քարանձավում գտնվել են խաղողի մնացորդներ, որոնք վերագրվում են երեք պատմական դարաշրջանների. նեոլիտ, միջին բրոնզե դարաշրջան և միջնադար ( վաղ, զարգացած և ուշ): Ընդհանուր առմամբ, սահմանվել է 10 ռադիոկարբոնային տարեթիվ, որոնք ընդգրկում են տարբեր շրջաններ: Արենիի «ամենաերիտասարդ» խաղողը վերագրվում է մ.թ.ա. 4-րդ հազարամյակին, ամենահինը` 16-15-րդ դարերին:


Հաջորդ քայլը «հնագիտական» խաղողի ԴՆԹ լուծազատումն ու արտազատումն է և ստացված տվյալների հետագա համեմատումը: Այդ նպատակով, ինչպես նշվել է, անհրաժեշտ է օգտագործել պատմական աղբյուրներն ու ազգագրական տվյալները:


Ինչ վերաբերում է գինեգործությանը, ապա այստեղ ուշադրություն կդարձվի հին խեցեղենի վրա պահպանված գինու նստվածքների տարրալուծմանը:


Ժամանակակից Հարավային Կովկասի տարածքում խաղողագործության և գինեգործության հիմքերը դրվել են մ.թ.ա. 5-4-րդ դարերի սահմանագծին: «Հայաստանի տարածքը մեծ դեր է խաղացել այդ գործում: Արդեն Վանի թագավորության շրջանում գինին արժույթի կարգավիճակ  է ունեցել: Բացի այդ, ինչպես հայտնի է բազմաթիվ անտիկ աղբյուրներից, հին Հայաստանում գինին ըստ որակի համեմատում էին փյունիկյան գինու հետ», - ընդգծել է փորձագետը:


Նրա ասելով, կա նաև Վայոց ձորի մարզի որոշակի շրջանների առանձնացման անհրաժեշտություն, որտեղ աճում է վայրի և մշակովի խաղող: Այդ գործում, ինչպես նշվել է, առանձնապես կարևոր նշանակություն ունի Նորավանքի կիրճը և, մասնավորապես, Արենիի շրջանը: Գասպարյանը չի բացառել, որ առաջիկայում պեղումներ կանցկացվեն  Նորավանքին առնչվող միջնադարյան գինեգործության հետքեր որոնելու համար:


Արենիում գինեգործության և խաղողագործության զարգացման այդպիսի մանրակրկիտ հետազոտությունները կնպաստեն գյուղատնտեսության զարգացմանը, քանի որ կառանձնացնեն խաղողի նոր տեսակներ, ինչպես նաև կօգնեն հին տեսակների գենետիկական կազմի ուսումնասիրմանը: Բացի այդ, այդ հետազոտությունները կմեծացնեն զբոսաշրջիկների հետաքրքրությունը Վայոց ձորի նկատմամբ` որպես գինեգործության տարածաշրջան:


Այդ հետազոտություններում ներգրավված են ՀՀ ԳԱԱ Հնագիտության և ազգագրության ինստիտուտը, ԳԱԱ Բուսաբանության ինստիտուտը և այլ հաստատություններ: Բացի այդ, աշխույժ համագործակցություն է ընթանում խոշոր միջազգային գիտական կենտրոնների հետ, ինչպես նաև Տյուբինգենյան համալսարանի (Գերմանիա) և Ավստրալիայի Ադելաիդյան համալսարանների հետ:


 
