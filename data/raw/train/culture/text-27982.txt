
«Հայակ» ազգային կինոմրցանակի շուրջ սկանդալ է հասունանում: Մարինե Զաքարյանի «Կիսալուսնի ծովածոցը» ֆիլմի պրոդյուսեր Հովհաննես Գալստյանը անհամաձայնություն է հայտնել ժյուրիի աշխատանքին: Ժապավենը մրցանակի է ներկայացվել «Երկրորդ պլանի լավագույն դերասանուհի» (Նանոր Պետրոսյան) և Երկրորդ պլանի լավագույն դերասան» (Աշոտ Ադամյան) անվանակարգերում:


Ինչպես ԱրմԻնֆո-ի թղթակցի հետ զրույցում նշել է «Փարալելզ ֆիլմ փրոդաքշն» ընկերության ղեկավար Հովհաննես Գալստյանը, որոշում է կայացվել հրաժարվել նշված անվանակարգերից: «Մենք կասկածում ենք ժյուրիի անաչառությանը: Պատճառն ավելի քան ծանրակշիռ է», - ասել է նա: Նրա խոսքով, ինքը կինոմրցանակի կազմակերպիչներին բազմիցս նախազգուշացրել է, որ փոփոխությունները ժյուրիի կազմում կհանգեցնեն անուղղելի հետևանքների:


«Ակադեմիական կամ ազգային կինոմրցանակը, սկզբունքորեն, ժյուրի չպետք է ունենա: Բայց քանի որ դուք սկսնակ կինոմրցանակ եք, ապա ավելի լավ է հետևեք ակադեմիական գծին, այլ ոչ թե ամեն տարի փորձեր կատարեք: Կամ էլ՝ փոխեք անվանումը: Թող դա լինի, օրինակ, Ազգային կինոկենտրոնի մրցանակ», - ասել է Գալստյանը:


Ինչպես նշվել է, այս պահի դրությամբ նախապատրաստվում է պաշտոնական հայտարարություն, որը կհրապարակվի առաջիկա օրերին: Ընդ որում չի բացառվում, որ հայտարարության ներքո ստորագրեն նաև այլ կինոգործիչներ:


Հիշեցնենք, որ ռեժիսոր Էդգար Բաղդասարյանի գլխավորած ժյուրիի կազմում են ռեժիսոր Մարիա Սահակյանը, կինոքննադատ Անետա Երզնկյանը, դրամատուրգ Կարինե Խոդիկյանը, մուլտիպլիկատոր Նարինե Մուրադյանը:  


Այս տարի բացի Սերժ Ավետիքյանի և Ելենա Ֆետիսովայի «Փարաջանովից», Ազգային կինոմրցանակի են ներկայացվել նաեւ ֆիլմեր, որոնք դեռ չեն հասցրել մեծ էկրան բարձրանալ: Դրանք են Սուրեն Բաբայանի «Փուշը», Արեգ Ազատյանի և Շողիկ Թադևոսյանի «Ռոմանտիկները», Լիլիթ Մովսիսյանի «Կաուչոն»: Այդ ֆիլմերը հավակնում են մրցանակի մի քանի անվանակարգերում, այդ թվում` «Լավագույն ֆիլմի» և «Լավագույն ռեժիսորի»: «Հայակ» ազգային կինոմրցանակի հանձնման արարողությունը տեղի կունենա մայիսի 13-ին Երևանում: 
