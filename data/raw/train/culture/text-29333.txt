
Ազգային կինոկենտրոնի տնօրեն Գևորգ Գևորգյանը «Փարալելզ Ֆիլմ Փրոդաքշն» ընկերությանը քննադատել է  «Հայակ» ազգային կինոմրցանակի անվանակարգերից հրաժարվելու համար:


«Ես կարծում եմ, որ նրանք վատ վարվեցին: Նրանք վիրավորեցին ոչ թե ինձ, այլ իրենց գործընկերներին, որոնք ընդգրկված էին ժյուրիի կազմում: Չէր կարելի բոլորին նվաստացնել, ասել, թե նրանք պրոֆեսիոնալ չեն և կողմնակալ են», - հայտարարել է Գևորգյանը  նախօրեին լրագրողների հետ զրույցում: Նա հիշեցրել է, որ վերջին երկու տարիներին ընկերության ֆիլմերը երկու անգամ «Հայակ» մրցանակ են շահել: Խոսքը վերաբերում է Հովհաննես Գալստյանի «Խճճված զուգահեռներ» և Մարինե Զաքարյանի «Փասիան որսացողը» ֆիլմերին, որոնք 2012 և 2013 թվականներին  մրցանակի էին արժանացել «Լավագույն դեբյուտ» անվանակարգում: «Երկու տարի, երբ նրանք մրցանակ էին շահում, թե ժյուրին էր լավը, թե` մենք», - նկատել է Գևորգյանը:


Հիշեցնենք, որ ապրիլին «Փարալելզ Ֆիլմ Փրոդաքշն» ընկերության ղեկավար Հովհաննես Գալստյանն անհամաձայնություն էր հայտնել էր ժյուրիի աշխատանքին այն բանից հետո, երբ Մարինե Զաքարյանի «Կիսալուսնի ծովածոցը» մրցանակի էր ներկայացվել երկու անվանակարգերում` «Երկրորդ պլանի լավագույն կանացի դերի» և «Երկրորդ պլանի լավագույն կտղամարդու դերի» համար:  Կասկածի տակ   դնելով ժյուրիի անաչառությունը` ընկերությունը որոշել էր հրաժարվել անվանակարգերից:


«Հայակ» ազգային կինոմրցանակի հանձնման արարողությունը տեղի է ունեցել մայիսի 13-ին: 
