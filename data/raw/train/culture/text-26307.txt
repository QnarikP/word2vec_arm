
Նախօրեին Երևանում կայացել է  Չինաստանի հաշմանդամների գեղարվեստական անսամբլի համերգը: Ստեղծագործական խումբն ստեղծվել է 1987 թվականին և մեծ ճանաչում է վայելում ինչպես Չինաստանում, այնպես էլ երկրի սահմաններից դուրս: Պարային և երաժշտական համարների միջոցով անսամբլի մասնակիցները հանդիսատեսին ցույց են տալիս արտասովոր աշխարհը, որում հաշմանդամների հնարավորությունները, գործնականում, անսահմանափակ են:


«Յուրաքանչյուր պար մեր սրտերի բաբախման ռիթմն է, յուրաքանչյուր երգ` մեղեդի, որ հոսում է մեր երակներով», - նշում են արտիստները: Հանդիսատեսի դատին էին ներկայացվել պեկինյան օպերան տեսողության և լսողության խնդիրներ ունեցող արտիստների կատարմամբ: Առավել հետաքրքրություն է առաջացրել «Հազարաձեռն Գուանին աստվածուհի» համարը, որը համարվում է անսամբլի այցեքարտը:


Ինչպես նշել է Հայաստանում Չինաստանի դեսպան Տյան Չանչունը, իր երկրում հատուկ ուշադրություն է հատկացվում աջակցությանը սահմանափակ հնարավորություններով մարդկանց: Դա վերաբերում է ինչպես կրթության իրավունքի և նոր աշխատատեղերի ստեղծման ապահովմանը, այնպես  էլ հասարակությունում հաշմանդամների ինտեգրմանը: 
