
Համաշխարհային բուքմեկերական գրասենյակները նվազեցրել են «Եվրատեսիլ-2014»-ում Հայաստանի ներկայացուցիչ Արամ MP3-ի հաղթանակի հավանականության գործակիցը, թեեւ նա շարունակում է մնալ առաջատարների եռյակում, տեղեկացնում է «Նովոստի-Արմենիա» գործակալությունը:


Հիշեցնենք, որ մինչեւ առաջին կիսաեզրափակիչը բուքմեկերները Արամին ընդգծված առաջատար էին համարում:


Այսպես, հայտնի Williamhill գրասենյակը հայ երգչի հաղթանակի համար խաղադրույքներ է ընդունում 3,25 գործակցով: Ըստ մասնագետների, առաջին տեղում Շվեդիայի ներկայացուցիչ Սաննա Նիլսենն է՝«Undo» երգով: Առաջատարների եռյակը եզրափակում է բրիտանացի երգչուհի Մոլլին «Children of the Universe» երգով: 


Bwin միջազգային բուքմեկերական գրասենյակի փորձագետները նույնպես նախապատվություն են տալիս Շվեդիայի ներկայացուցչին՝ 2,85 գործալցով: Արամ MP3-ի հնարավորությունները գնահատվում են 4,5 գործակցով: 


Հայաստանյան բուքմեկերները նույնպես առաջին տեղում են տեսնում շվեդացի երգչուհուն (2,85), սակայան Արամի շանսերը եւս շատ բարձր են գնահատվում (3,50): 


Հիշեցնենք, որ առաջին եզրափակչի արդյունքներով Արամ MP3-ն իր Not alone երգով անցավ եզրափակիչ: Մայիսի 8-ին տեղի կունենա երկրորդ կիսաեզրափակիչը, իսկ եզրափակիչը տեղի կունենա մայիսի 10-ին:  
