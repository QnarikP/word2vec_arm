
Մարդը զուգահեռ երկու կյանք է ապրում: Ավելի ճիշտ՝ մեկն ապրում է, մյուսն՝ անցկացնում: Սնանկացում, անբարենպաստ ժամանակ (ի դեպ, ամենադժվարը հենց սնանկացած ժամանակային հատվածում ապրելն է) , ի ծնե բեռ, ի ծնե լույս աշխարհ չգալու ցանկություն, մի խոսքով հոգս, հոգս, հոգս... Բա մյուս կյա՞նքը: Չէ, մյուսը՝ երազներով ու նմանատիպ ֆինտ ու ֆլյուշկաներով սնվող ու իբր ապրվող կյանքը չէ: Մյուսը, այսինքն՝ առաջինը, հենց բուն կյանքն է. յուրաքանչյուրիս ներքին տարածքը, որը մշտապես գրավվելու ու ապականվելու մեծ ռիսկեր ունի: Իսկ գրավողը հիմնականում հոգսն է, որը հաճախ աննկատ, տափուկ սարդի նման սողոսկելով՝ իր բնակտարածքն է հյուսում ու մեր ներսից իրական կյանքը դուրս վանելով՝ մեզ համոզում է, որ ինքն է իրականը: Արդյունքում՝ ապրող կյանքը կորում է, իր դիրքը զիջելով կյանքի տխուր, ծանր ու անտանելի անցկացմանը...


«Նա բռնեց իր խիտ ու արդեն ճերմակող թանձր մազերից և բարկության րոպեին առանց նկատելու ոտքով այնպես ուժգին դիպավ մանկան օրորոցին, որ այն ուժեղ տարուբերվեց:


– Ինչո՞ւ է այս որդը ծնվել,– մռմռաց նա մռայլորեն, ապա չոքեց օրորոցի մոտ, իր մեծ, կարմիր ձեռքերի մեջ առավ երեխայի փոքրիկ թաթիկներն ու ասաց։– Եթե դու գիտենայիր, տղաս, թե ինչքան ստոր ու կեղտոտ է այս աշխարհը, թե ինչպես անամոթությունն այնտեղ միշտ հաղթող է և արդարությունը շարունակ ոտնատակ է լինում, անշուշտ, կմնայիր քո առաջվա տեղում։ Ի՞նչ պիտի լինի քո օրը. հայրդ թափառաշրջիկի մեկն է, ամեն բան կորցրած մի կալվածատեր, որ թափառելու է իր կնոջ և երեխաների հետ փողոցներում, մինչև մի տեղ գտնի, ուր կարողանա իրեն և յուրայիններին բոլորովին կորստի մատնել...


– Մաքս, մի կոտրիր սիրտս այդպես խոսելով,– գոչեց տիկին Էլսբեթը լաց լինելով և ձեռքը մեկնեց, որ ամուսնու մեջքին դնի, բայց ձեռքն անզոր կերպով վայր ընկավ նախքան իր նպատակին հասնելը։»


«Անտարես» հրատարակչության կողմից «Պարտադիր ընթերցանություն» մատենաշարով լույս ընծայված Հերման Զուդերմանի «Հոգսը» վեպը՝ գերմաներենից Գևորգ Ալթունյանի թարգմանությամբ հարցրեք գրախանութներում:


Խորագրի պատասխանատու՝ Հովհաննես Թեքգյոզյան
