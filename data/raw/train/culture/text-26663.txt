
Մարտի 19-ին Երևանում մեկնարկում է Շեքսպիրյան միջազգային թատերական փառատոնը: Ինչպես այսօր մամուլի ասուլիսի ժամանակ պատմել է փառատոնի նախագահ Հակոբ Ղազանչյանը, փառատոնը կբացի «Լիր արքա» ներկայացումը: Փառատոնի ընթացքում կներկայացվեն նաև Երևանի Հրաչյա Ղափլանյանի անվան դրամատիկական թատրոնի «Հուլիոս Կեսարը», Գաբրիել Սունդուկյանի անվան թատրոնի «Ջոն արքան» և Վանաձորի Հովհաննես Աբելյանի անվան թատրոնի «Լիր արքան»: 


Փառատոնին մասնակցելու նպատակով Երևան են հրավիրվել շեքսպիրյան փառատոնների տնօրեններ Անգլիայից, Գերմանիայից, Լեհաստանից, Հունգարիայից, Չեխիայից, Ռումինիայից, Դանիայից և Իսպանիայից: Այդպիսով, նրանց հնարավորություն կընձեռնվի ծանոթանալու Հայաստանի թատրոնների աշխատանքներին, ինչը կարող է նպաստել համագործակցության ամրապնդմանը և համատեղ նախագծերի իրականացմանը: Փառատոնը կավարտվի մարտի 22-ին:


 
