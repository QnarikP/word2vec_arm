
Մայիսի 12-ին Երևանի «Մոսկվայի տանը» բացվեց «Մենք կռվել ենք հանուն հայրենիքի» ծավալուն լուսանկարչական ցուցահանդեսը՝  նվիրված մեր համաքաղաքացի Հայրենական պատերազմի վետերաններին:  Լուսանկարչական նախագծի հեղինակն է Հակոբ Պողոսյանը, ով Արցախյան ազատամարտի վետերան է: Տեսա- և լուսանկարչական խցիկները, և ոչ միայն հրացանը, ռազմում նրա զենքերն էին: Հ.Պողոսյանը Արցախյան ազատամարտի՝ հայկական մամուլում  հանրահայտ դարձած հազվագյուտ լուսանկարների հեղինակն է, մասնավորապես, նրան են պատկանում Շուշիի ազատագրման առաջին կադրերը, որոնք այժմ, հաճախ անանուն, սփռված են համացանցում և այլուր: Նաև նրա տեսախցիկին են պատկանում արժեքավոր կադրեր Արցախյան պատերազմից, որոնք կարելի է տեսնել մեր օրերում նկարահանվող վավերագրական ֆիլմերում իբրև արխիվային մեջբերումներ:





Հ.Պողոսյանը 1984 թվից աշխատել է Հայաստանի հեուստատեսությունում որպես հեռաուստահաղորդումների օպերատոր, սակայն մանուկ հասակից նա միշտ իր ձեռքում է ունեցել լուսանկարչական խցիկը: Հեռուստատեսությունում աշխատելու տարիներին նա զուգահեռաբար լուսանկարել է անվանի դերասանների և այլ մշակութային գործիչների, դրվագներ հեռուստաներկայացումներից և համերգներից, որոնք տպագրվել են 1984-90 թթ. «Եթեր» թերթում: Ժամանակին արված այդ առօրյա աշխատանքի արդյունքում այժմ արդեն հարուտ և արժեքավոր արխիվ է հավաքվել՝ ուշխորհրդահայ մշակույթի մի յուրատեսակ պատկերասրահ:


1988 թվից  մինչև 1995-ը Հ. Պողոսյանը մասնակցել է Արցախյան ազատագրական շարժմանը: Երասխավան, Իջևան, Նոյեմբերյան, Կրկժան, Մալիբեյլի, Ղարադաղլու, Խոջալու,Շուշիի ազատագրում, «Եղնիկներ» պարտիզանական ջոկատ, Մարտակերտ, Աղդամ և այլն…, 2 անգամ վիրավորվել է ռազմի դաշտում. Հ. Պողոսյանի անցած ռազմական ուղու ոչ ամբողջական ուրվագիծն է: 





Հայրենական մեծ պատերազմի վետերանների թեման վաղուց է հուզել լուսանկարչին: Հարցին, թե հատկապես ի՞նչը նրան ոգևորեց իրականացնելու այդ ոչ դյուրին առաքելությունը, հեղինակը խոստովանեց՝ գեներալ Իվանյանի կերպարը, որի հետ նա ծանոթացել է 1993 թ. պատերազմի ժամանակ: Հայրենական  պատերազմի վետերան, խորհրդային բանակի գեներալ Իվանյանը հսկայական ներդում ունեցավ արցախյան բանակի կազմավորման գործում և Արցախյան ազատամարտում: Այսպիսով, Հայրենական պատերազմի վետերաններին նվիրված նախագծի գաղափարը լուսանկարիչը փայփայում էր երկար տարիներ, սակայն դրա իրականացումը դյուրին չէր մի շարք պատճառներով: Նախ, ժամանակակից լուսանկարչական վավերագրական նախագիծը հետազոտություն է, որն ենթադրում է նախնական որոնողական աշխատանք: Այսպես, լուսանկարչին հաջողվել է հավաքել ՀՀ քաղաքացի վետերանների տվյալների բազա և ուրվագծել վետերանների վիճագրական-սոցիալական պատկերը և նրանց բնակման քարտեզը այս տարվա դրությամբ:





Այսօր Հայաստանում ապրում են մոտ 1300 վետերաններ, որոնցից, բնական պատճառներով, ամիսը մոտ 30-40 հոգի հեռանում են կյանքից անցյալ տարվա տվյալներով, իսկ այժմ՝ մոտ տասը հոգով ավել: Այսպիսով, լուսանկարիչն ասես մահվան հետ մրցավազքի մեջ լինի, ձգտելով հասցնել լուսանկարել բոլոր ողջ մնացած «մոհիկաններին»: Իր աշխատանքի ընթացքում հեղինակը պարզել է, որ վետարանների ընդհանուր թվաքանակը Հայաստանում ավելացել է Արցախյան պատերազմի հետևանքով ներգաղթի հաշվին: Ընդ որում, հետաքրքրական փաստ է, որ ներգաղթած վետերաններն առավել երկարակյաց են, նրանց մեջ կան 90-100 տարեկաններ (ինչը, բնականաբար, մեծացնում է նրանց լուսանկարելու շանսերը) և բնակվում են հիմնականում Երևանի ծայրամասերում կամ արվարձաններում, մինչդեռ  կենտրոնում ապրում են հիմնականում բնիկները: Այսպիսով, լուսանկարիչն արդեն իսկ հավերժացրել է մոտ 700 վետերանների կերպարներ ողջ հանրապետության մասշտաբով, որոնցից 100-ը երևանաբնակ են և ներկայացվել են հիշյալ ցուցահանդեսին: Նա մտադիր է նաև լուսանկարել մյուս 600 վետերաններին, քաջ գիտակցելով, որ շատերին կարող է չհասցնի ողջ գտնել: Մյուս կողմից, այսօրինակ նախագծի իրականացումը դյուրին չէ նաև «բնորդների» բնական տարիքային, առողջական, ֆիզիկական նվազ ակտիվության պատճառով: Եվ թեպետ լուսանկարիչը խուսափել է կեղծ-հանդիսավոր դիմանկարներ ստեղծելուց, այնուամենայնիվ, տարեցներին նկարահանմանը նախապատրաստելը զգալի ջանքեր է պահանջել: Ուշագրավ է այս առումով մի հանգամանք, որ կարող է զարմացնել մեզ և քանդել մեդալակիր խորհրդային վետերանի կերպարի կարծրատիպը. նրանցից շատերն իրենց մեդալները երբեք չեն կրել և մեծ նշանակություն չեն տվել դրանց, և լուսանկարչի խնդրանքին ընդառաջելով, առաջին անգամ են դուրս բերել դրանք փաթեթներից: Եվ անշուշտ, չենք կարող անտեսել Հ.Պողոսյանի նախագծի վեր հանած սոցիալական կողմը. պատերազմի վետերանները սոցիալական տարբեր խավերի են պատկանում: Ոմանք ապրում են համեմատաբար բարեկեցիկ կյանքով և շրջապատված են հարազատներով, ունեն ընտանիքներ: Բայց, ինչպես երևում է մի շարք լուսանկարներից, նրանցից շատերը ծայրաստիճան անբարենպաստ սոցիալական վիճակում են, լքված և անտեսված արտագաղթած զավակների կողմից… 





Հ.Պողոսյանը դիմել է վավերագրական լուսանկարի մի ձևաչափի, որը համատեղում է սուր հոգեբանականությունը, սոցիալական գործոնը և պատմա-վավերագրական բովանդակությունը: Տարեց մարդիկ ներկայացված են իրենց բնական առօրյա միջավայրում, և թեման բացահայտող միակ ատրիբուտը նրանց մեդալներն են: Ընդ որում, դիմանկարները զերծ են դույզն ինչ պաշտոնականությունից կամ ռազմական հաղթական ոգու շեշտադրումից: Կարծես անըմբռնելի հակասականություն կա քնքշանք, գթասրտություն, պատկառանք ներշնչող այս ծերերի կերպարների և ռազմի թեմայի միջև. մի հանգամանք, որ մտատանջում է իրեն իսկ՝ հեղինակին, առ այսօր: Նա ասում է, որ լուսանկարի լռությունը շատ ավելի խոսուն է, քան ցանկացած խոսք: Իրոք, Հ.Պողոսյանի նախագիծը դիտողին պահում է իր մաքսիմալ լարված, բայցև զսպված, հուզականության դաշտում: Սրանում է լուսանկարի ներազդեցության ուժն ու նրա պատմական իմաստը: Վետերանների կերպարները հանդես են գալիս իբրև թախծոտ հուշարձան, նրանցից յուրաքանչյուրը հեռացած մեծ պատմության վկան ու մասնակիցն է, և յուրաքանչյուրի ճակատագիրը՝ անցյալի ու ներկայի մասնիկը:


Լիլիթ Սարգսյան
