
ԱԻՆ հիդրոմետ ծառայության օդերեւութաբանության կենտրոնի պետ Գագիկ Սուրենյանը այսօր լրագրողների հետ հանդիպման ժամանակ հայտարարել է, որ առաջիկա երեք ամիսներին ե՛ւ ջերմաստիճանը, ե՛ւ տեղումները լինելու են նորմայի սահմաններում:


Նա նշեց, որ երեք ամիսներին Կովկասի տարածքում տեղի է ունենալու մթնոլորտի ակտիվ շրջանառություն, այսինքն, լինելու են ժամանակահատվածներ, որ Հայաստանի տարածքը գտնվելու է արկտիկական ցուրտ օդային հոսանքների ազդեցության գոտում, լինելու են ժամանակահատվածներ, որ գտնվելու ենք համեմատաբար տաք օդային հոսանքների ազդեցության գոտում: Եւ ըստ այդմ էլ, ձեւավորվելու են առավելագույն ու նվազագույն ջերմաստիճանները:


Դրանք Սուրենյանը ներկայացրեց ըստ մարզերի:


Արարատի, Արմավիրի, Արագածոտնի, Կոտայքի եւ Վայոց ձորի նախալեռնային գոտիներում տաք օդի ներթափանցման դեպքում առանձին ժամանակահատվածներում ցերեկային ժամերին օդի ջերմաստիճանը կարող է բարձրանալ մինչեւ +8 - +10:  


Իսկ ահա արկտիկական ցուրտ օդային զանգվածների ներխուժման պայմաններում գիշերային ժամերին ջերմաստիճանը կիջնի մինչեւ -22 - -24:


Շիրակի, Գեղարքունիքի, Արագածոտնի, Կոտայքի եւ Վայոց ձորի լեռնային գոտիներում տաք օդի ազդեցության ժամանակ ցերեկային առավելագույն ջերմաստիճանը կլինի 0-+5, սառը օդային զանգվածների ազդեցության դեպքում գիշերները կիջնի մինեչւ -25 - -30 աստիճան:


Լոռիում տաք հոսանքի դեպքում առավելագույն ջերմաստիճանը կլինի +5 - +10, սառը օդային զանգվածների դեպքում գիշերը նվազագույն ջերմաստիճանը կլինի  -22 -  -27:  


Տավուշում՝ +8 - +13 եւ -12 - -16:


Սյունիքի նախալեռնային գոտիներում՝ առավելագույնը +2 - +7, հովտային գետիներում՝ +10 - +14: Նվազագույն ջերմաստիճանը Սյուինիքի հովտային գոտիներում կլինի -10 - -15, լեռնային գոտիներում՝ -15 - -20:  


Երեւանում տաք օդային հոսանքների առկայության դեպքում առավելագույն ջերմաստիճանը կլինի +8 - +10:


Իսկ ահա սառը օդային զանգվածների դեպքում Երեւանի ցածրադիր հատվածներում նվազագույն ջերմաստիճանը կլինի – 20 - -22, բարձրադիր հատվածներում՝ -11 - -13:  


 


 
