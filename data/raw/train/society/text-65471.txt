
Բնապահպանության նախարարն արգելել է 2017թ. դեկտեմբերի 20-ից մինչև 2018թ. հունվարի 15-ը Սևանա լճում ձկան և խեցգետնի որսը:


Նախարարությունից տեղեկացնում են, որ ուժեղացվել է հսկողությունն ապօրինի ձկնորսության և ձկնային պաշարների պահպանության ուղղությամբ:


Հրամանում, մասնավորապես, ասված է.


«Իշխան և Սիգ ձկնատեսակների ձվադրման ժամանակահատվածում ձկների բնական վերարտադրությունն ապահովելու նպատակով 2017 թվականի դեկտեմբերի 20-ից մինչև 2018 թվականի հունվարի 15-ն ուժեղացնել վերահսկողությունը Սևանա լճում ապօրինի ձկնորսության և ձկնային պաշարների պահպանության ուղղությամբ»:


Հրամանով «Սևան ազգային պարկ» պետական ոչ առևտրային կազմակերպության տնօրենին հանձնարարվում է մինչև դեկտեմբերի 19-ն ապահովել Սևանա լճից ձկնորսության և խեցգետնորսության համար նախատեսված բոլոր որսագործիքների,  լողամիջոցների ինչպես նաև ժամանակավոր կացարանների դուրս բերումը, շրջիկ հսկողություն իրականացնել Սևանա լճի առափնյա տարածքներում և գետաբերաններում, կազմակերպել ստուգայցեր Սևանա լճի վրա` համագործակցելով բնապահպանության և ընդերքի տեսչական մարմնի, Գեղարքունիքի մարզային ոստիկանության, մարզպետարանի և համայնքների ղեկավարների հետ:


Համապատասխան տեսչություններին առաջարկվում է նաեւ կազմակերպել ստուգայցեր Սևանա լիճը գոտևորող մայրուղիներում, քաղաքային շուկաներում, Սևանա լիճ թափվող գետերի վրա:


 
