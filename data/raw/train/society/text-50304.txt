
«Նոյեմբերի 5»-ի գործով 2 տարվա ազատազրկման դատապարտված Արմեն Հովհաննիսյանին այսօր՝ նոյեմբերի 5-ին, ազատ է արձակվել: Այս մասին News.am-ին հայտնեց Քրեակատարողական վարչության հանրային կապերի բաժնի պետ Գոռ Ղլեչյանը:


Այսօր լրացել է Արմեն Հովհաննիսյանի պատժի կրման ժամկետը:


Նշենք, որ այսօր նույնպես Ազատության հրապարակից կմեկնարկի հերթական «Անոնիմուսների երթը»: Երթը կազմակերպել է Շանթ Հարությունյանի որդին՝ Շահեն Հարությունյանը: Հիշեցնենք, որ 2013 թվականի նոյեմբերի 5-ին «Ցեղակրոն» կուսակցության ղեկավար  Շանթ Հարությունյանը իր մի քանի համախոհների հետ միասին Ազատության հրապարակից երթով շարժվել էր դեպի Բաղրամյան 26՝ իր պահանջները ներկայացնելու իշխանություններին: Երթն ընդհատվել էր ոստիկանության միջամտությամբ: 


Շանթ Հարությունյանը եւ նրա համախոհները ձերբակալվել էին: Վերջինս դատապարտվել էր 6 տարվա ազատազրկման, նրա որդին՝ բերման ենթարկելու պահին անչափահաս Շահեն Հարությունյանը՝ 4 տարվա ազատազրկման, դատավճիռը պայմանական չկիրառելու պայմանով:
