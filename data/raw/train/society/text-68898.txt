
«Տաշիր» ընկերությունների խումբը հայտարարություն է տարածել, որտեղ նշում է, որ Հայաստանի վարչապետ Նիկոլ Փաշինյանի հետ անցկացված քննարկումների արդյունքում «Տաշիր» ընկերությունների խումբը որոշում է կայացրել ընթացիկ տարվա հուլիսի 1-ից մասնակի փոխատուցում տրամադրել (1 կվ/ժ-ը՝ 10 դրամի չափով) բնակչության անապահով խավին, որն օգտագործում է ամսական մինչև 250 կվ/ժ էլեկտրաէներգիա: Փոխհատուցման ծախսերը կկազմեն հանրապետության սոցիալապես  անպաշտպան խավի օգտագործած էլեկտրաէներգիայի ընդհանուր ծավալի մոտավորապես 25-30%-ը և կհատկացվեն «Տաշիր» ընկերությունների խմբի միջոցներից:


Աջակցությունը բնակչության անապահով խավին մշտապես եղել է «Տաշիր» ընկերությունների խմբի սոցիալական պատասխանատվության քաղաքականության գերակա ուղղությունը: Կայացված որոշումը մի քանի տարի առաջ իրականացված նույնպիսի նախաձեռնության շարունակությունն է: Հիշեցնենք, որ Հայաստանի կառավարությունը և «Տաշիր» բարեգործական հիմնադրամը 2015 թ. օգոստոսի 5-ից մինչև 2016 թ. հուլիս պարիտետային սկզբունքով փոխհատուցել է տարիֆի բարձրացումն այն բաժանորդների  համար, որոնք օգտագործում են մինչև 250 կվ/ժ էլեկտարէներգիա:
