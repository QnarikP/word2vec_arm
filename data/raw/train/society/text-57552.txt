
Հայ առաքելական եկեղեցու Պոլսո Պատրիարքության կրոնական ժողովի նախագահ Տեր Սահակ եպիսկոպոս Մաշալյանը հրաժարական է տվել իր պաշտոնից, տեղեկացնում է «Հայ Ձայն» կայքը: Մաշալյանը դժգոհ է եղել պատրիարաքական ընդհանուր փոխանորդ Արամ արք. Աթեշյանի՝ առաջիկա պատրիարքական ընտրությունների հետ կապված մոտեցումներից:


Ըստ աղբյուրի, Մաշալյանն անգամ հրաժարվել է ընդհանրապես Պոլսո պատրիարքարանում ծառայությունից եւ հեռացել է քաղաքից: 


News.am-ը, վկայակոչելով Ստամբուլում հրատարակվող «Ակոս»-ը, տեղեկացնում է, որ եպիսկոպոս Սահակ Մաշալյանն իր հրաժարականի մասին գրավոր հայտարարություն է տարածել, որում մեղադրել է արք․ Արամ Աթեշյանին՝ ժամանակին պատրիարքի տեղապահի ընտրությունը արգելելու, ինչպես նաեւ այս տարվա Սուրբ Ծնունդին հավատացյալներին տված խոստումը դրժելու եւ պատրիարքական ընտրությունները հերթական անգամ հետաձգելու մեջ։ 


Մաշալյանը նշել է նաեւ, որ հանում իր թեկնածությունը պատրիարքի ընտրություններում։ 


«Հոգեւորականներ, առաջնորդներ եւ ժողովուրդ, ինձ միայնակ թողեցիք։ Սա պարտության ճիչ է։ Բայց ոչ միայն ես եմ պարտվել, այլ դուք էլ եք պարտվել։ Եւ կրկին մի հոգի է հաղթել։ Աստված օգնական»,-գրել է եպիոսկոպոս Սահակ Մաշալյանը։
