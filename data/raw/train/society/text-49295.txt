
«Գյումրու հանրահավաքից հետո որոշակի վիճակ է փոխվել Հայաստանում, շատ դրական արձագանքներ կան տարբեր խմբերից»: Այս մասին «Ազատություն» ռադիոկայանի հետ զրույցում ասաց «Չե՛ք անցկացնի» նախաձեռնության անդամ Արշակ Մուսախանյանը: Նրա խոսքով՝ ակնկալվում է բազմամարդ հանրահավաք. վերջին մի քանի օրերին մայրաքաղաքում մի շարք իրազեկման ակցիաներ են իրականացվել։


Նախաձեռնության անդամի խոսքով, այս հանրահավաքի հիմնական նպատակը առաջիկայում սահմանադրական փոփոխությունների հարցով խորհրդարանում նախատեսված քվեարկության վրա ազդելն է։


«Ես պատրանք չունեմ, որ այն պատգամավորները, որոնք «այո» են քվեարկելու կփոխեն իրենց դիրքորոշումը, նրանք միևնույն է կքվեարկեն «այո», բայց մենք հասարակական ճնշում, հոգեբանական ճնշում կբանեցնենք նրանց վրա հանրահավաքով, և նաև որոշակի քաղաքական գնահատականներ կտանք իրենց գործելակերպին», - ասաց Մուսախանյանը։


Այս հանրահավաքի ընթացքում «Ոչ»-ի ճակատը նաև հետագա ծրագրերից է խոսելու։ Հնարավոր է նաև մի շարք մարզային քաղաքներ այցելեն։ Առաջիկա երկուշաբթի էլ քննարկում են Ազգային ժողովի դիմաց բողոքի ցույց անցկացնելու տարբերակը։


«Կա նախնական պլան. ամսի 5-ին Ազգային ժողովի դիմաց պիկետ կազմակերպելու համար, բայց վերջնական՝ էլի կհայտարարենք հանրահավաքի ժամանակ», - ասաց նախաձեռնության անդամը։


Նշենք, որ այսօրվա հանրահավաքը, որը տեղի կունենա ժամը 18:00-ին, Ազատության հրապարակում, արտոնված է։ Դրանից հետո բողոքի ցույցի մասնակիցները երթով կշարժվեն Երևանի կենտրոնական փողոցներով։ 
