
Freedom House իրավապաշտպան կազմակերպությունը հրապարակել է «Անցումային շրջանում գտնվող երկրներ» ամենամյա` 22-րդ զեկույցը: Զեկույցում ներառված 29 երկրների կեսից ավելին նահանջ են գրանցել ժողովրդավարության հարցում:


Զեկույցի համաձայն՝ Հայաստանը միակ կիսակարծր (Semi-Consolidated) ավտորիտար ռեժիմով պետությունն է: Ժողովրդավարական և ոչ ժողովրդավարական համակարգերի տարբերության ցուցիչը ընտրությունների եղանակով իշխանությունը փոխելու հնարավորությունն է: Զեկույցում երկրները 8 անվանակարգերում ստանում են 1-ից մինչև 7 միավոր, ընդ որում՝ որքան բարձր է թիվը, այնքան  ավելի վատ է երկրի ժողովրդավարության վիճակը: Ըստ այդմ, Հայաստանում ընտրական գործընթացը գնահատվել է 6 միավոր, անկախ մամուլը՝ 5.50, պետական դեմոկրատական կառավարումը՝ 6, տեղական դեմոկրատական կառավարումը՝ 5.75, դատական համակարգի անկախությունը՝ 5.50, կոռուպցիան՝ 5.25: Ամենադրական ցուցանիշը քաղաքացիական հասարակարգինն է՝ 3.75 միավոր, երկրի միջինացված գնահատական՝ 5.39:


Մեր հարեւաններից Վրաստանը 4,61 միավորով հիբրիդ ռեժիմների շարքում է, որում տեղ են գտել նաեւ Ուկրաինան ու Մոլդովան, Ադրբեջանն ու Ռուսաստանը կարծրացած ավտորիտար ռեժիմներ են, համապատասպանաբար՝ 6,97 եւ 6,57 միավորով: ԵԱՏՄ բոլոր երկրները (բացառությամբ Հայաստանի) որակվել են որպես կարծրացած ավտոկրատիաներ, ընդ որում, վատթարագույն ցուցանիշը Ղազախստանինն է (6,64), համեմատաբար բարվոքը՝ Ղրղզստանինը (6):  


Սահմանադրական փոփոխության բուն նպատակն իշխանությունը պահելն է


Զեկույցում Հայաստանն ու Ղրղզստանը ներկայացված են մեկ ենթաբաժնում: Նշվում է, որ այս երկու երկրները վերջին երկու տարում փոխել են սահմանադրությունները, ընդ որում՝  նախագահներ Սերժ Սարգսյանը եւ Ալմազբեկ Աթամբաեւը, թեեւ պնդում էին, որ սահմանադրության փոփոխության նպատակը ժողովրդավարության ամրապնդմանն է միտված, սակայն իրականում դրա արդյունքում կամրապնդվեն նախագահների կուսակցություններն ու օլիգարխիկ էլիտաները:


Նշվում է, որ Հայաստանն ու Ղրղզստանը մոտենում են կարծրացած ավտորիտար ռեժիմներին, սակայն նրանցից յուրաքանչյուրը շարունակում է պահպանել բազմակարծության որոշակի մակարդակ, ինչը թույլ չի տալիս, որ որեւէ անհատ կամ մարդկանց խումբ գերիշխող դիրք ստանա: Երկու դեպքում էլ նախագահները մոտենում են ժամկետի ավարտին, եւ երկուսն էլ չեն կարող վստահ լինել, որ իրենց թիմակիցները կամ հասարակությունը չեն ընդվզի, եթե նրանք փորձեն օրինականորեն կամ ապօրինաբար երկարացնել իրենց պաշտոնավարումը: Սահմանադրական ռեֆորմը դիտարկվում է որպես միջոց՝ Սարգսյանի եւ Աթամբաեւի իշխանությունն ու ակտիվները պահելու համար ՝ առանց բաց առճակատման ռիսկի:  


Զեկույցի հեղինակները նշում են, որ երկու նախագահներն էլ հաղթահարեցին բոլոր խոչընդոտները, որպեսզի ապահովեն սահմանադրական բարեփոխումների հաջողությունը: «Հայաստանում այն բանից հետո, երբ «Բարգավաճ Հայաստան» կուսակցության առաջնորդ Գագիկ Ծառուկյանը (ավելի հայտնի Դոդի Գագո անունով) Սարգսյանին կոչ արեց հրաժարական տալ, նախագահը նրան հանեց Ազգային անվտանգության խորհրդի կազմից եւ հանձնարարեց ստուգումներ անցկացնել նրա բիզնեսներում:  Ծառուկյանը նահանջեց եւ ավելի քան մեկ տարով դուրս եկավ քաղաքականությունից», - ասվում է զեկույցում:


Շարունակելով՝ Freedom House-ի փորձագետները նշում են, որ երկու երկրներում էլ սահմանադրական հանրաքվեներն անցել են ամենակարճ ժամկետներում, թույլ բանավեճերով ու հասարակության կողմից անցկացվող բարեփոխումների էության վատ ըմբռնման, ինչպես նաեւ՝ բարեփոխումների անցկացմանը միտված ահաբեկման եւ պետական հովանավորչության պայմաններում: Շեշտվում է, որ Հայաստանում ԵԱՀԿ դիտորդական առաքելությունը փաստել է, որ հանրաքվեի օրը խախտումներն այնքան աղաղակող էին, որ «փոփոխել են քվեարկության փաստացի արդյունքները»:


Զեկույցի հեղինակները նշում են նաեւ, որ Հաայաստանում խորհրդարանական կառավարմանն անցնելու հարցում ամենակարեւոր դրույթը ընտրություններից հետո «կայուն մեծամասնության» ապահովման պահանջն է: Այս ընթացակարգը լրացուցիչ տեղեր է տալիս ընտրություններում մեծամասնություն հավաքած կուսակցությանը՝ ամրապնդելով նրա  դիրքերը կառավարության կազմավորման հարցում: Արդյունքում, ըստ զեկույցի, Հայաստանը կունենա խորհրդարան եւ կառավարություն, որում կգերիշխի ՀՀԿ-ն, որը կղեկավարի Սերժ Սարգսյանը՝ պաշտոնապես կամ կուլիսների հետեւում (զեկույցը կազմվել է ապրիլի 2-ից առաջ – խմբ.): Խորհրդարանական համակարգն, այսպիսով, ըստ էության մեխանիզմ է այն բանի, որ ՀՀԿ-ն մնա իշխանության գլխին տեսանելի ապագայում, չնայած երկրում ավելի ու ավելի հաճախակի դարձող հակակառավարական բողոքի ցույցերի:


«Հայաստանյան եւ ղրղզստանյան դեպքերը ցույց են տալիս, թե ինչպես է ավտորիտարիզմը շարունակում զարգանալ եւ հարմարվել փոփոխվող հանգամանքներին՝ անգամ արտաքուստ մրցակցային քաղաքական միջավայրով թույլ երկրներում: Բախվելով բնակչության լայնածավալ դժգոհությանը եւ քաղաքացիական հասարակության ու ընդդիմության ամբողջական ճնշման ու կոոպտացիայի («վերեւից» կատարվող ընտրության-խմբ.) ռեսուրս չունենալով՝ այդ երկրների նախագահները ստիպված են ավելի նուրբ մեթոդներ գտնել՝ իրենց իշխանությունը պահելու համար: Նրանք կարող են փոփոխել պետության բուն կառուցվածքը, սակայն նպատակը մնում է նույնը՝ պահպանել քաղաքական ստատուս-քվոն», - ամփոփոում են Freedom House-ի զեկույցի հեղինակները:
