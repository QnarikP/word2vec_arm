
«Ոստիկանությունը՝ որպես Կառավարությանն առընթեր մարմին, քաղաքացիական օրենսգրքի համաձայն չի կարող վիրավորվել: Սակայն վերջինս հայցով դիմել է որպես վիրավորված անձ: Միթե՞ մեկը չկար, որ ոստիկանությանը այս մասին գլխի գցեր»: Այս մասին այսօր ոստիկանությունն ընդդեմ «SOS» նախագծի դատական նիստի ավարտից հետո նշեց Գյումրիի «Ասպարեզ» ակումբի նախագահ Լեւոն Բարսեղյանը: Հիշեցնենք, որ ոստիկանները դիմել են դատարան այն բանի համար, որ «SOS» երգիծական հաղորդման շրջանակներում անդրադարձ էր եղել սեւազգեստ մայրերի նկատմամբ նրանց անօրինական և անմարդկային գործողություններին: Ոստիկանության ներկայացուցիչ Հովհաննես Քոչարյանի խոսքով՝ հաղորդավար Վիլեն Գայֆեջյանը վիրավորել է ոստիկանության պատիվը:


Լեւոն Բարսեղյանի խոսքով՝ ըստ էության, դատարանը պետք է վարույթ չընդուներ ոստիկանների հայցը, քանի որ այն պատշաճ չի կազմվել: «Ելքը մեկն է՝ ոստիկանությունը պետք է հնարավորինս շուտ սթափվի, ետ վերցնի իր հայցը, սուս մնա եւ ուշադիր լսի բոլոր քննադատությունները՝ փորձելով գիտակցության գալ, իհարկե, եթե Սերժ Սարգսյանը թույլ է տալիս իրենց գիտակցության գալ: Մնացած բոլոր տարբերակներում ոստիկանությունը պարտված է: Եթե հանկարծ Հայաստանի այս «արդարադատությունը» գտնի, որ Վիլեն Գայֆեջյանը պետք է երկու միլիոն դրամ վճարի վիրավորվելու իրավունք չունեցող, բայց վիրավորված ոստիկանությանը, ապա կլինի հերթական խոշոր ակցիան ոստիկանության դեմ, իսկ արդյունքում՝ կտուժի ոստիկանությունը: Այս երկու միլիոն դրամը գաղափարների կողքին ոչնչություն է: Սակայն ես կարծում եմ, որ դատավորը այդքան միամիտ չի լինի: Վերջիվերջո, բոլորին հասկանալի է, որ նման վճիռը ուղղակի անհեթեթություն կլինի եւ պատմության մեջ կունենանք եւս մի խայտառակ օրինակ, երբ «Գ եւ հենց այնպես 7» բառակապակցությունը կհամարվի վիրավորանք: Այնուամենայնիվ, եթե ռեժիմը եւ Վովա Գասպարյանը ցանկացան, որ վճիռը իրենց օգտին կայացվի, ապա հենց այդպես էլ կլինի: Սակայն ես բազմաթիվ օրինակներ ունեմ, երբ ՄԻԵԴ-ը կոտրել է Հայաստանի ատյաններում կայացված վճիռները եւ արդարությունը վերականգնվել է: Սա պետք է իրենք իրենց աչքի առաջ ունենան»,- ընդգծեց Լեւոն Բարսեղյանը:


Նշենք, որ ոստիկանությունը «SOS»-ի հաղորդավարից պահանջում է հրապարակային ներողություն խնդրել, ինչպես իրենք են նշում, ոստիկանությանը վիրավորելու համար: Իսկ ոստիկանության աշխատակիցներ Արթուր Մադաթյանը եւ Սերգեյ Սաքարյանը իրենցից յուրաքանչյուրի համար պահանջում են դրամական փոխհատուցում՝ նվազագույն աշխատավարձի հազարապատիկի չափով:
