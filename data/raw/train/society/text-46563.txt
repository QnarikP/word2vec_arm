
Հայաստանում տնտեսական վիճակը օրեցօր ավելի է վատթարանում, եւ այս ամենը այսպես թողնելն ու հեռանալը փախուստ կնշանակի: Մեզ հետ զրույցում նշեց Մասիսի բնակիչ Անահիտ Մուրադյանը: «Հայաստանը իմ համար ամենալավ երկիրն է, մենք ունենք մեր պատմությունը, շատ փորձությունների միջով ենք անցել, բայց միեւնույն է, շարունակում ենք առաջ շարժվել: Իսկ թե առաջ ենք շարժվում ճիշտ ճանապարհով, թե ոչ, այ դա է ամբողջ խնդիրը: Ինչքան էլ դժվար է խոստովանելը, բայց բոլորն էլ շատ լավ գիտակցում են, որ այս ճանապարհով առաջ շարժվելու դեպքում վող թե ուշ բախվելու ենք մի պատի, որը մեզ ետ է շպրտելու: Ես համոզված եմ որ այս ամենի մեղավորը Հայաստանի ներկայից իշխանություններն են, որոնք առաջնորդվում են ոչ թե ժողովրդի, այլ սեփական շահով: Հենց սա էլ կարող է կործանել Հայաստանը: Ես մնալու եմ այստեղ, որպեսզի դա թույլ չտամ: Այսինքն` ես մնալու եմ որպեզի հեղափոխություն անեմ»,- հայտարարեց Անահիտ Մուրադյանը:


Խոսելով իր ընտանիքի ֆինանսական վիճակի մասին, նա նշեց, որ առայժմ հնարավորություն ունեն այնքան գումար վաստակելու համար, որպեսզի ուրիշներից պարտք չանեն: Սակայն, նրա խոսքով, եթե անգամ օրվա հացի փող էլ չունենա, չի պատրաստվում գնալ Հայաստանից: «Յուրաքանչյուր իրավիճակից ելք կա: Իսկ այն մարդիկ, ովքեր պնդում են, որ այդպես չէ, ապա ուղղակի նրանք չեն ուզում աշխատել:Ես նրանցից մեկը չեմ, ու ես մինչեւ վերջ չեմ պատրաստվում տեղի տալ: Սա է իմ երկիրը, իմ բնակավայրը, ես ուղղակի իրավունք չունեմ այստեղից հեռանալու: Դա նույն բանն է, ինչ նեղության մեջ գտնվող ընկերոջդ թողնես ու հեռանաս, իսկ հետո, երբ զգաս, որ վիճակը լավացել է, սկսես հետը ընկերություն անել: Այս դեպքում էլ Հայաստանը, Մասիսը իմ ընկերներն են, եւ ես չեմ պատրաստվում նրանց նեղության մեջ թողնել եւ հեռանալ»,- ասաց Անահիտ Մուրադյանը:


Մարիամ Մուրադյան. iLur.am
