
Հայտնի ռոք երաժիշտ, SOAD խմբի հիմնադիրներից Սերժ Թանկյանը տեսաուղերձ է հղել ՀՀ քաղաքացիներին՝ ապրիլին կայանալիք ԱԺ ընտրություններում դիտորդական առաքելություն իրականացնելու կապակցությամբ:


Թանկյանը հիշեցրել է, որ տարիներով ՀՀ քաղաքացիների մեծ մասը քվեարկել է ոչ թե իրենց ցանկություններին համապատասխան, այլ ենթարկվելով կաշառքի:


«Ես չեմ ապրում Հայաստանում եւ քվեարկելու իրավունք չունեմ, բայց ամբողջ սրտովս ուզում եմ աջակցել ձեր սուրբ քվեարկությանը՝ ստեղծելու համար ավելի լուսավոր ապագա: Դրա համար քաջալերում ենք անկախ դիտորդների ներկայությունը ընտրատեղամասերում՝ որպես ձեր քվեարկության աչքերն ու ականջները»,- հայտարարել է Թանկյանը:


Հիշեցնենք, որ անցած տարվա դեկտեմբերին հայտնի դարձավ, որ Թանկյանը և ուրիշ հայտնի հայեր կժամանեն Հայաստան՝ դիտարկելու 2017թ․ ապրիլի խորհրդարանական ընտրությունները։


Սերժ Թանկյանը, Արսինե Խանջյանը, Ատոմ Էգոյանը և նշանավոր այլ գործիչներ նախաձեռնել են «Արդարություն Հայաստանում» արշավը, որի նպատակն է նպաստել Հայաստանում ժողովրդավարական փոփոխություններին։



