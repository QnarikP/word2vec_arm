
Սեպտեմբերի 1-ին փոխվել է Կարեն Դեմիրճյանի անվան մարզահամերգային համալիրի սեփականատերը: Hetq.am-ի հետաքննությունից տեղեկանում ենք, որ նոր սեփականատերը ԱՄՆ քաղաքացի Վահագ Դինո Ավադիսյանն է, որի անունը կապվում է մի շարք կասկածելի գործարքների հետ:


Օգոստոսի 13-ին կառավարությունը որոշեց մարզահամերգային համալիրն օտարել 30 մլն դոլարով: Գնորդը, ինչպես հայտնել էր կառավարությունը, տեղական «ՆՏԱԱ ինվեստմենտ գրուպ» ՍՊԸ-ն է, որը հիմնադրվել է կառավարության որոշումից բառացիորեն օրեր առաջ՝     հուլիսի 20-ին: Սեպտեմբերի 1-ին ընկերության 100 տոկոսի նոր փայատեր ու տնօրեն է գրանցվել ԱՄՆ քաղաքացի Վահագ Դինո Ավադիսյանը, որը փաստացի բնակվում է Կոմիտասի պողոտայում:   


Ո՞վ է Վահագ Դինո Ավադիսյանը


Ամերիկահայ Վահագ Դինո Ավադիսյանը (Vahak Dino Awadisian) Կալիֆոռնիայից է: Մասնագիտացած է ֆինանսական ասպարեզում: ԱՄՆ-ում հիմնել է մի շարք ընկերություններ, որոնցից է, մասնավորապես, իր անունով գրանցված «Dino Awadisian» ընկերությունը: Վերջինս, ըստ Ավադիսյանի, մատուցում է ծառայություններ, որոնց շնորհիվ մշակվում են մասնավոր ներդրողների կողմից կառուցապատման խոշոր կոմերցիոն նախագծերը ֆինանսավորելու «ոչ ավանդական եւ այլընտրանքային» ձեւեր: Ընկերության թիրախային ուղղություններն են հանգստավայրերը, առեւտրի կենտրոնները, թեմատիկ պարկերը, հյուրանոցները, կենդանաբանական այգիները, թանգարանները, ընտանեկան հանգստի կենտրոնները եւ այլն:   


Մարզահամերգային համալիրի նոր տերը ժամանակին աշխատել է անշարժ գույքի առքուվաճառքով զբաղվող «Dow Capital» ընկերությունում (2007, օպերացիոն գծով փոխնախագահ), հայազգի Մայք Դավթյանի (նկարում) հետ հիմնադրել է uploaddemo.comկայքը (2012, ներկայում չի գործում), որը, ըստ հեղինակների, երգիչ-երաժիշտներին հնարավորություն պիտի տար տեղադրել իրենց ստեղծագործությունները, կապ հաստատել ոլորտի հայտնի մենեջերների հետ, լսել կարծիքներ ու նաեւ պայմանագրեր կնքել, այսինքն՝ մտնել շոու-բիզնես: 1999-ից Ավադիսյանն իբրեւ տնօրեն աշխատում է «ET Oil International» էներգետիկ ընկերությունում:


Ամերիկահայ բիզնեսմենի անունը պարբերաբար շրջանառվել է ֆինանսական մեքենայությունների ու խարդախությունների համատեքստում: Իր բլոգում 2011 թ.-ին կատարած գրառումներից մեկում նա ասում է, որ իրեն անվանում են գող, խարդախ, սուտասան: Ապա հավելում է, որ 120.000 դոլար ու 9 ամիս է ծախսել դատարանում, որպեսզի փաստաբանների միջոցով 5 բրոքերներից ու 2 կայքերից շուրջ 5 մլն դոլար հատուցում ստանա: Իսկ նրա դեմ բողոքող մարդկանցից մեկի փաստաբանը հայտարարել է, որ Ավադիսյանն իր վստահորդից կորզել է 250.000 դոլար: Ահա եւս մի հայց (կրկին ֆինանսական գործով)՝ ընդդեմ Ավադիսյանի եւ հայազգի Ջիլբերտ Թահմազյանի, որն ավարտվել է հայցվորի օգտին:


Մանրամասները՝ սկզբնաղբյուր կայքում. 
