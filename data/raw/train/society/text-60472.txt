
Հայ-ադրբեջանական  պետական սահմանին եւ ղարաբաղա-ադրբեջանական շփման գծում  տեսադիտարկման սարքեր տեղադրելու ուղղությամբ զգալի աշխատանք է կատարվել, լրագրողների հետ հանդիպմանն ասել է պաշտպանության նախարարության պաշտպանական քաղաքականության վաարչության պետ Լեւոն Այվազյանը:


«Դրանք պարզապես սարքեր չեն, այլ փոխկապակցված սարքերի համակարգ, որը թույլ է տալիս արդյունավետ ձեւով հսկել սահմանը: Չնայած այս ամենին՝ համակարգը դեռեւս կատարելագործվելու տեղ ունի, եւ այդ նպատակով աշխատանքներ են տարվում», - ­նշել է պաշտոնյան:


Այնուհանդերձ, Այվազյանը չի հերքել, որ սահմանին շարունակում են կիրառել նաեւ պահածոների տարաներ՝ նշելով, որ դրանք պրիմիտիվ, բայց արդյունավետ միջոցներ են: «Եթե դա արդյունավետ է, ապա ինչու ոչ: Բարձր տեխնոլոգիական միջոցների կողքին կարող են լինել նաեւ նման միջոցներ»,­ - ասել է Այվազյանը:


Անդրադառնալով անցած շաբաթ շփման գծում առկա լարվածությանը եւ դրա միջազգային արձագանքին՝ Լեւոն Այվազյանը նշել է, որ քաղաքական առումով շատ կարեւոր է, որ ԵԱՀԿ Մինսկի խումբը առաջին անգամ հասցեական հայտարարություն կատարեց ռեժիմի խախտման վերաբերյալ՝ ընդգծելով, որ նախահարձակ կողմը Ադրբեջանն է:


«Լարվածության աճը հաճախ զուտ անտրամաբանական է: Մենք պետք է հաշվի առնենք այն հանգամանքը, որ հակառակորդը անկանխատեսելի է եւ արկածախնդիր: Շփման գծի տարբեր հատվածներում տարբեր [ադրբեջանցի] հրամանատարներ կան, որոնք երբեմն անտրամաբանական գործողությունների են դիմում », - ասել է Այվազյանը՝ նշելով, որ հրադադարի ռեժիմի խախտումը հաճախ նպատակ ունի միջազգային հանրության ուշադրությունը խնդրի վրա պահելու համար:


ՊՆ պաշտոնյան ձեռնպահ է մնացել հաստատելու տեղեկատվությունն այն մասին, որ հայկական բանակը մարտական ԱԹՍ-ներ ունի՝ նշելով, որ այդ տեղեկատվությունը որոշակի գաղտնիություն է պարունակում իր մեջ: 
