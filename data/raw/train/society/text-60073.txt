
«Մուրացան» բժշկական կենտրոնում երեկ մահացել է մայիսի 3-ին Երևանում ծնված հնգյակ երեխաներից ևս մեկը: Հնգյակ երեխաներից առաջինը մահացել էր մայիսի 6-ի լուսադեմին: 


Առողջապահության նախարարության փոխանցմամբ, ՀՀ ԱՆ գլխավոր մանկական ռեանիմատոլոգ Հրանտ Կալենտերյանը այդ կապակցությամբ նշել է, որ «խնդիրը խորը անհասության պատճառով օրգան-համակարգերի ոչ բավարար զարգացումն է, ինչի հետևանքով բազմաթիվ բարդություններ են առաջանում, որոնք սպասելի են և, ցավոք,  հաճախ հնարավոր չէ կանխարգելել կամ իրավիճակից փրկել»։


ԱՆ-ն փոխանցում է, որ մասնագետների կողմից  ձեռնարկվում են բոլոր անհրաժեշտ միջոցառումները փոքրիկների վիճակը կայունացնելու և կյանքը փրկելու համար։ Նշվում է, որ երեխաներից «Մուրացան» հիվանդանոցային համալիրում գտնվոր տղայի վիճակը շարունակում է մնալ ծայրահեղ ծանր, իսկ «Սուրբ Աստվածամայր» ԲԿ-ի և Մոր և մանկան առողջության պահպանման գիտահետազոտական կենտրոնի նորածնային վերակենդանացման բաժանմունքներում բուժվող երկու աղջկա վիճակը` կայուն ծանր։ Աղջիկները շնչում են առանց արհեստական շնչառական սարքի, նրանց միացված է CPAP համակարգ։


Միաժամանակ, Tert.am-ի փոխանցմամբ, ԱՆ մոր և մանկան առողջության պահպանման վարչության պետ Կարինե Սարիբեկյանը նորածինների առողջական վիճակի վերաբերյալ ՀՀ այլ մասնագետների հետ մայիսի 4-ին «Սուրբ Աստվածամայր» բժշկական կենտրոնում նորածինների բուժման ընթացքը քննարկել է Սանկտ Պետերբուրգի առաջատար պրոֆեսորներ Անատոլի Սիմոխոդսկու, Իրինա Սորոկինայի և Ալեքսանդր Պուգաչովի հետ։ 
