
 «Իրազեկ և պաշտպանված սպառող» հասարակական կազմակերպությունը ուշադրություն է հրավիրում կաթի մթերման գնի հնարավոր նվազման բացասական հետեւանքների վրա:


Կազմակերպության փորձագետների գնահատականով, դա կարող է անասնապահությանը լուրջ վնաս հասցնել:


Որպես պրոբլեմ նշվում է, որ ՀՀ տարածք կաթի փոշի ներկրվում է ավելի շատ, քան հարկավոր է: «Իրազեկ եւ պաշտպանող սերունդը» անարժանահավատ է համարում ՀՀ ԳՆ սննդամթերքի անվտանգության պետական ծառայության տվյալները, թե  2015 թ.-ի ընթացքում հանրապետություն կաթի փոշու ներկրման ծավալը նվազել է:


«Նշյալ հաղորդագրությամբ պատասխանատուներն ուղղակի հաստատել են, որ չեն պատկերացնում ոլորտը: Մասնավորապես, հաղորդագրությամբ չանդրադառնալով ամենակարևորին` մթերքի տեսակավորմանը, ինչի ապահովումն ուղղակի չի վերահսկվում ծառայության կողմից, նշվում է, որ կաթի փոշու ներկրման ծավալները նվազել են:


Համաձայն պաշտոնական տեղեկատվության` արտադրվող կաթի ինքնաբավության տոկոսը 2011 թ.-ին կազմել է ավելի քան 80 % (աղբյուրը` ՀՀ գյուղատնտեսության նախարարության պաշտոնական կայք);


Հրապարակված են 2011-12 թթ.-ի տվյալները, քանզի բացակայում է 2013-14 թթ.-ի  վիճակագրությունը, սակայն համաձայն նույն պաշտոնական տվյալների գրանցվել է արտադրվող կաթի ծավալի կայուն դինամիկ աճ` էականորեն աճելով 2014-2015 թթ.-ին (աղբյուրը` ՀՀ գյուղատնտեսության նախարարության պաշտոնական կայք)`


Ներկրումն ըստ էության իրականացվում է բացը լրացնելու և հնարավորության պարագայում արտահանում իրականացնելու նպատակով: Ստացվում է, որ արտադրվող կաթի ծավալները վերջին տարվա կտրվածքով աճել են ավելի քան 6.6 %-ով:


100 միավորի հաշվարկով կունենանք հետևյալ պատկերը`


100 միավոր ինքնաբավություն = 85 միավոր ինքնաբավություն + 15 միավոր ներկրումից:


Համաձայն պաշտոնական տեղեկատվության` 85 միավոր ինքնաբավությունն աճել է 6.6 %-ով, հետևաբար ինքնաբավությունը մոտ է 90.6 միավորի (85 միավոր+6.6. % աճ):


Հաշվի առնելով, որ նույն պաշտոնական տեղեկատվության համաձայն կաթնամթերքի արտահանման ծավալները նվազել են` ներկրվող խմբաքանակը արտահանման նպատակով ունի նվազման միտում, և հետևաբար ներկրված քանակը չի կարող գերազանցել 100-90.6=9.4 միավորը: Հետևաբար ներկրումը պետք է կազմեր առնվազն 5.6 միավոր կամ նույնն է, թե 37 % ավելի պակաս: Ինչու առնվազն. քանզի հաշվարկում հաշվի առնված չեն արտահանման ծավալների անկման տոկոսը և ազգաբնակչության թվի նվազումը:


Մինչդեռ ՍԱՊԾ պաշտոնական տեղեկատվության համաձայն կաթի ներկրման ծավալը նվազել է ընդամենը 5.2 %-ով 37 %-ի փոխարեն:


Այսքանից հետո կարծում ենք ավելորդ է որևէ գնահատական տալ հաղորդագրության հեղինակներին, ովքեր փորձ են կատարել ներկայացնել, թե կաթի մթերման գնի նվազումը չի կարող կապ ունենալ ներկրվող կաթի փոշու ծավալների հետ», - ասվում է կազմակերպության տարածած հաղորդագրության մեջ: 
