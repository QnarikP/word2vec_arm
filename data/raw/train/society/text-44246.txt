
ԱՄՆ-ում կյանքից հեռացավ Հայաստանում Միացյալ Նահանգների առաջին դեսպան Հարի Գիլմորը:


Գիլմորը Հայաստանում ԱՄՆ-ի դեսպան էր նշանակվել 1993 թվականին՝ երկրի համար ամենածանր տարիներին, ասում է Ամերիկայի Հայկական համագումարի գործադիր տնօրեն Բրայըն Արդունին: «Նա Հայաստան ժամանեց չափազանց բարդ ժամանակ. Հայաստանը նոր էր անկախացել և լուրջ մարտահրավերների առջև էր կանգնած՝ շարունակվում էր Ադրբեջանի ու Թուրքիայի կողմից շրջափակումը, վառելիքի պակաս կար, սնունդ չկար, և դեսպան Գիլմորն ամեն կերպ փորձում էր երաշխավորել, որ հայ ժողովուրդը օգնություն ստանար, ինչի համար մենք նրանից միշտ շնորհակալ կլինենք», - «Ազատություն» ռադիոկայանի փոխանցմամբ՝ նշում է Արդունին:


Երեք տասնյակից ավելի տարիներ դիվանագիտական ծառայության մեջ գտնվող Հարի Գիլմորը բազմաթիվ ճգնաժամեր էր կարողացել կարգավորել: 1980-ականների վերջին հենց նա էր Բեռլինի ամերիկյան պարետային ծառայության տեղակալը, երբ փլուզվեց Բեռլինի պատը, և հենց նա էր ապահովում անվտանգությունը, երբ Արևելյան Բեռլինի հազարավոր բնակիչներ քաղաքի արևմտյան կողմն անցան:


«Ամերիկան հզոր և հարգված պետություն է նաև այն պատճառով, որ մենք լավ դիվանագետներ ենք ուղարկում, ինչպիսին էր Հարի Գիլմորը»:


Նա իրոք շատ լավ դիվանագետ էր: Գիլմորի՝ որպես Երևանում ԱՄՆ-ի դեսպան պաշտոնավարման երկու տարիներին Հայաստանը սկսեց ոտքի կանգնել, որոշ չափով կարգավորվեցին սննդամթերքի, վառելիքի և էլեկտրականության խնդիրները, կնքվեց զինադադարը, և երկիրը շունչ քաշեց:


Վաշինգտոնի Հայ դատի գրասենյակի ղեկավար Արամ Համբարյանը ընդգծում է Գիլմորի կարևոր դերը երկկողմ հայ - ամերիկյան հարաբերությունների հաստատման գործում: «Մենք մինչ այսօր դեռ օգտվում ենք իր սկսած գործերի բարիքներից», - ասում է նա:


Գիլմորն այն եզակի դիվանագետներից էր, ով անընդհատ Վաշինգտոնում գտնվող իր ղեկավարների հետ էր կապվում և պահանջում իրեն երաշխավորել, որ Հայաստանը ժամանակին կստանա նախատեսված հումանիտար օգնության հերթական մասը:


***


Դեսպանի մահվան կապակցությամբ Լեւոն Տեր-Պետրոսյանը ցավակցական նամակ է հղել նրա այրուն` տիկին Քերոլ Գիլմորին, որը թարգմանաբար հրապարակում ենք ստորև:


24 ապրիլի, 2015թ.


Թանկագին Քերոլ,


Մեծ տխրությամբ ստացա Հարրիի անժամանակ մահվան լուրը: Թույլ տվեք այս մեծ վշտի պահին արտահայտել մեր խորին ցավակցությունները Ձեզ և Ձեր ընտանիքին: Նման ծանր պահին թերևս չկան բառեր, որոնք կսփոփեն կորստյան վիշտը: Իմ մտքերն այս պահին Ձեզ հետ են, ինչպեսև այն բոլոր ընկերների, ում Դուք և Հարրին արժանիորեն ձեռք բերեցիք Հայաստանում գտնվելու ընթացքում:


Հարրիի օրինակելի ծառայությունը Հայաստանում, նրա անմիջական աջակցությունը մեր պետականության կերտման գործին կհիշվի մեծ երախտագիտությամբ: Հարրին ավելին էր, քան ԱՄՆ լավագույն դեսպանը Հայաստանում: Նա իսկական ընկեր էր, ով հարաբերվում էր ֆորմալ դիվանագիտական շփումներից անդին: Ոչ մի այլ արտերկրի դիվանագետ չի ընկալել Հայաստանն ու նրա կարիքները, ինչպես Հարրին: Նա իրագործեց իր առաքելությունը բարձրաշնորհ և փայլուն կերպով: Եվ որ առավել կարևոր է, Հայաստանի պետականության կերտման առաջին և կարևորագույն տարիներին նա գտավ Հայաստանի և ԱՄՆ-ի շահերը մեկտեղելու արդյունավետ ձևաչափը: Իսկական ջեֆերսոնյան ոգի, որ բխում էր հիմնադիր հայրերի փառահեղ ժառանգությունից և հանդիսանում Հարրիի պրոֆեսիոնալ կարիերայի նշանաբանը:


Մեծագույն հարգանքով և մտերմության զգացումով`


Լեւոն Տեր-Պետրոսյան
