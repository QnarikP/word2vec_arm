
Մի քանի օր առաջ տեղեկացրել էինք, որ Արաբկիր վարչական շրջանում՝ Ազատության պողոտայում, Մամիկոնյանց 2 շենքի առջև տաքսի ծառայություն իրականացնող վարորդները բողոքում էին, որ իրենք թեև գործում են օրենքի շրջանակներում, սակայն նույն շենքում գործող «Ոսկե գետակ» ՍՊԸ-ն էլ այդ տարածքում նշան է դրել, որով արգելում է տաքսիստների կայանումը տվյալ տարածքում:


Այսօր տաքսու վարորդներն այդ խնդրով գնացել էին քաղաքապետարան, որտեղ տրանսպորտի վարչության պետ Հենրիկ Նավասարդյանը խոստացել էր գնալ Ազատության պողոտա և խնդրի էությանը ծանոթանալ տեղում: Գալով Ազատության պողոտա և լսելով վարորդների խնդիրը՝ Նավասարդյանն ասաց, որ տեղադրված վահանակում ամեն ինչ պարզ ասվում է ծառայողական ավտոկայանատեղիի հետ կապված, որ տվյալ շենքի բնակիչները կարող են այդտեղ կայանել իրենց մեքենաները:


Հանդիպմանը ներկա էին նաև շենքի բնակիչներ. ըստ նրանց՝ իրենց նույնպես արգելում են այդտեղ մեքենաներ կանգնեցնել: Այնուհետև տաքսու վարորդները վրդովվեցին, որ եթե իրենք շենքի բնակիչ չեն, ապա ի՞նչ պետք է անեն, երբ կատարում են համապատասխան բոլոր վճարումները: Տաքսու վարորդների հետ զրուցելուց հետո Հենրիկ Նավասարդյանն ասաց, որ ինքը միակողմանի որոշում չի կարող կայացնել և պետք է զրուցի նաև «Ոսկե գետակ» ՍՊԸ սեփականատիրոջ հետ: Երբ լրագրողների հետ նա մտավ խանութ, աշխատակիցներն ասացին, որ տնօրենը մեկ ժամից նոր կմոտենա, սակայն Նավասարդյանն ասաց, որ ինքը չի կարող մեկ ժամ սպասել և դուրս գալով ասաց, որ պետք է խոսի նաև տնօրենի հետ, քննարկեն, որից հետո համապատասխան որոշում կկայացնեն: Նավասարդյանի հեռանալուց քիչ անց «Ոսկե գետակ» խանութ մտան երկու ոստիկան, այնուհետև այնտեղից դուրս գալուց հետո ոստիկաններից մեկը մոտեցավ տաքսու վարորդներին ու ասաց, որ տվյալ խանութն իրենց պահպանության տակ գտնվող օբյեկտ է համարվում, և տագնապ են ստացել, եկել են պարզելու՝ ինչ է պատահել:


Մեր հարցին, թե ինչ տագնապի մասին է խոսքը, ոստիկանն ասաց, թե իրենց տեղեկացրել են, որ տաքսու վարորդներն ապօրինի մուտք են գործում տնօրենի սենյակ: Տաքսիստներն էլ ասացին, որ դա չի համապատասխանում իրականությանը, քանի որ որևէ մեկը չի փորձել մուտք գործել տնօրենի սենյակ, այլ տնօրենի հետ զրուցելու էր եկել քաղաքապետարանի տրանսպորտի վարչության պետը, լրագրողների հետ միասին: Լսելով սա՝ ոստիկանն ասաց, որ ամեն ինչ պարզ է, պարզապես երբ տագնապ է լինում, իրենք պարտավոր են արձագանքել, որպեսզի ապահով լինի, խուլիգանություն չլինի, ու հեռացան: Ի դեպ, այսօր բողոքող տաքսիստներին աջակցելու էր եկել Ավտովարորդների պաշտպանության լիգայի նախագահ Տիգրան Հովհաննիսյանը. մեզ հետ զրույցում նա ասաց, որ սա քաղաքապետարանի կողմից վարվող քաղաքականությունն է. ինչքան կարող են՝ քիչ տան կայանատեղի, որ «Փարքինգ սիթի»-ն իր տարածքներն ընդլայնի: «Ամոթալի տարածքներն եմ ասում:


«Երևան սիթիից» մարդիկ գնում են առևտուր անեն՝ կարմիր գծանշան են գծում, գնում ես մանկական այգի, այնտեղ նույնպես կարմիր գծանշան են արել, ոնց կարելի է զբոսայգու կողքին, մարդիկ գնան հանգստանալու՝ կարմիր գիծ լինի: Այս ամբողջ Երևան քաղաքը կարմրուկ հիվանդությամբ է տառապում, նույնն էլ՝ այստեղ: Այս տարածքում տղաները երկու տարի առաջ ՃՈ-ից ձեռք են բերել համաձայնություն, որպեսզի տեսախցիկը չտուգանի, սպասում են, որ բերեն կայանատեղի դնեն: Բերել են կարմիր գիծ են քաշել ու տարածքն էլ հետն են ծախել դիմացի խանութի տիրոջը, 500 000 էլ վերցրել են խանութի տիրոջից: Լուծումը՝ կարմիր գծերը մեր կյանքից հեռացնելն է»,- ասաց Տիգրան Հովհաննիսյանը: Նա նշեց, որ քաղաքապետարանը զբաղված է գումար հայթայթելով ապօրինի ձևերով, քանի որ կարմիր գծանշանի վրա չի կարելի ծառայողական անվճար կայանատեղի դնել: «Այսինքն՝ այս ամբողջ տարածքը, որը խանութների տարածքներն են հիմա ինչ՝ բոլորը պետք է գան ասեն՝ այս դիմացը իմ տարա՞ծքն է: Մի մեքենայի համար 100 000 դրամ փող են տալիս: Մնացածը խիղճ ունեն, մեկը՝ չունի»,- եզրափակեց Տիգրան Հովհաննիսյանը:


Տաքսիստներն իրենց պայքարում վճռական են և պահանջում են հանել վահանակը, որում նշված է, որ այդտեղ կարող են կայանել միայն ծառայողական մեքենաներն ու շենքի բնակիչների մեքենաները: Նրանք ասացին, որ երկու օր կսպասեն, թե ինչպիսի որոշում կկայացնի քաղաքապետարանը, որից հետո կորոշեն իրենց հետագա քայլերը:


Լիլիթ Թադևոսյան


Մանրամասները՝ տեսանյութում



