
Արդեն 17 օր հացադուլի մեջ գտնվող Արթուր Սարգսյանի (առավել հայտնի է որպես «Հաց բերող») առողջական վիճակը գնալով վատանում է: Նա անկողնուց  վեր է կենում միայն բնական կարիքները հոգալու համար՝ այն էլ մարդկանց ուղեկցությամբ:  Այս մասին  «Ա1+»-ին հայտնել է Սարգսյանին այսօր տեսակցած  պաշտպան Դավիթ Գյուրջյանը:


Պաշտպաններն ամեն անգամ նրան հորդորում են դադարեցնել հացադուլը, սակայն հաց բերող Արթուր Սարգսյանը չի ցանկանում լսել դրա մասին:


Դավիթ Գյուրջյանը տեղեկացրել է, որ Արթուր Սարգսյանի աջ ոտքի ծունկն է այտուցվել, ինչպես նաեւ խնդիրներ կան ձայնի հետ:  Թեեւ մի քանի օր է` արյան փսխումներ չեն եղել, բայց արյան համը, պաշտպանի խոսքերով, բերանի մեջ է, եւ մտավախություն կա, որ արյունահոսությունը կսկսվի:


Տարբեր հիվանդություններով տառապող Արթուր Սարգսյանը հացադուլ հայտարարելով՝ հրաժարվել է նաեւ բժշկական օգնությունից:


Նշենք, որ Ազգային ժողովի պատգամավոր Էդմոն Մարուքյանը այսօր ԱԺ քառօրյա նիստի մեկնարկին հայտարարել էր, որ Սարգսյանի խափանման միջոցը փոխելու միջնորդություն-երաշխավորագիր է պատրաստել եւ առաջարկել է պատգամավորներին միանալ ստորագրահավաքին:


Քիչ առաջ Մարուքյանը Ֆեյսբուքում տեղեկացրել է, որ Հաց բերողի խափանման միջոցը փոխելու նախաձեռնությանը բազմաթիվ պատգամավորներ են միացել։


«Շատ ծանր վիճակի մեջ է: Հիմա նրա կյանքը փրկելու համար միակ տարբերակը խափանման միջոցը փոխելն է: Ինչի վերաբերյալ հիմա միջնորդություն ենք ներկայացրել՝ անձնական երաշխավորություն: Եթե պատգամավորները, մեր գործընկերները կցանկանան, կարող են միանալ, ես իմ սենյակում կպահեմ թերթիկը, ընդմիջման ժամին կարող եք միանալ, ներկայացնենք գլխավոր դատախազին խափանման միջոցը փոխելու համար, որի արդյունքում էդ մարդու կյանքը կփրկվի»,- ասել էր Մարուքյանը ԱԺ նիստի ընթացքում՝ ընդգծելով, որ բացի այս տարբերակից՝ նրան հացադուլից հանելու այլ տարբերակներ չկան:


Հիշեցնենք, Արթուր Սարգսյանը մեղադրվում է «Սասնա ծռեր» զինված խմբին օժանդակելու համար: Նրա խափանման միջոցը փետրվարի 9-ին փոխվել է կալանքով, եւ ի նշան բողոքի՝ հաց բերողը հացադուլ է սկսել:
