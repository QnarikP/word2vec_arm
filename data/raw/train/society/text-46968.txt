
Հանրային ծառայությունները կարգավորող հանձնաժողովն այսօր կայացած նիստում (ՀԾԿՀ) ընդհանուր առմամբ 60 մլն դրամով տուգանեց Հայաստանի էլեկտրական ցանցեր ընկերությանը:


Ըստ ՀԾԿՀ տարածած հաղորդագրության՝ ՀԷՑ-ի տնօրինությունը, շրջանցելով ՀՀ օրենսդրությունը եւ սահմանված կարգը, վերջին ամիսներին նոր սպառողների սպառման համակարգն էլեկտրական ցանցին միացնելու դիմաց նոր բաժանորդներից պահանջել է վճարել կատարման ենթակա փաստացի ծախսումների գումարը՝ այն հետագա 5 տարիների ընթացքում սպառված էլեկտրաէներգիայի դիմաց վճարների հաշվին մարելու պայմանով:


Panorama.am-ի փոխանցմամբ՝ ՀԾԿՀ նախագահ Ռոբերտ Նազարյանն այսօրվա նիստում «կշտամբել է» ՀԷՑ-ի տնօրեն Եվգենի Բիբինին՝ Հայաստանի օրենքները շրջանցելու համար:  


 «Եթե դուք ինքներդ պետք է որոշեք՝ որն է ճիշտ, ապա գնացեք ձեզ հրաման տվեք, աշխատեք, մեր կարգերը, ՀՀ օրենքները դրեք մի կողմ, ձեր ճիշտ ու սխալով աշխատեք»,- Բիբինին դիմելով՝ ասել է Նազարյանը: Նրան,  մասնավորապես, «բարկացրել է այն, որ ՀԷՑ-ը  ՀԱՕԿ-ին պարտավորեցրել էր 100 տոկոսով նախնական վճարում կատարել՝  սպառման համակարգն էլեկտրական ցանցին միացնելու համար: Եվգենի Բիբինն այս որոշումը պատճառաբանել էր ընկերության ֆինանսական բարդ վիճակով եւ էլեկտրաէներգիա արտադրող ընկերություններին վճարումներ կատարելու անհրաժեշտությամբ:  


Նազարյանը նշեց, որ մի քանի անգամ անձամբ զանգել է Բիբինին՝ պահանջելով վերացնել գումար գանձելու հրամանը, սակայն ՀԷՑ-ում նրա պահանջը չեն կատարել:   Հանձնաժողովը քվեարկությամբ ընդհանուր առմամբ 60 մլն դրամով տուգանել է ՀԷՑ-ին՝ տարբեր դրվագներով կատարած խախտումների կապակցությամբ:  


Որպեսզի պարզ լինի, թե ինչ «հուժկու տուգանք» է նշանակել Նազարյանի հանձնաժողովը ՀԷՑ-ին, եւ «ինչ արժի» 60 մլն դրամը Բիբինի գլխավորած ընկերության համար, հիշեցնենք, որ էլեկտրաէներգիայի սակագնի բարձրացման վերջին հայտում, որպես թանկացման հիմնավորում, տեղ են գտել այնպիսի ծախսեր, ինչպիսին է թանկարժեք ավտոմեքենաների եւ առանձնատների վարձակալությունը: Մասնավորապես, ուղիղ 60 մլն դրամ արժե Արաբկիրում ՀԷՑ-ի վարձակալած բնակարանը, որի համար փաստացի վճարում են ՀՀ հարկատուները (ընդհանուր առմամբ, ՀԷՑ-ը անշարժ գույք վարձակալելու 3300 պայմանագիր ունի): 





60 մլն դրամանոց առանձնատունը: Լուսանկարը՝ «Հայկական ժամանակ»


Կամ՝ հայտնի Լեքսուսը, որի վարձակալության համար ՀԷՑ-ը ամսական 770 հազար կամ տարեկան  9 մլն 240 հազար դրամ է վճարում (ընդհանուր առմամբ, ՀԷՑ-ը ավտոմեքենաների վարձակալության շուրջ 800 պայմանագիր է կնքել): Այսպիսի ծախսերը բազմաթիվ են եւ, որ ավելի կարեւոր է, տեղ են գտել նաեւ նախորդ տարիներին ՀԷՑ-ի ներկայացրած հայտերում: Հայտեր, որոնք ՀԾԿՀ-ն բավարարել է: 
