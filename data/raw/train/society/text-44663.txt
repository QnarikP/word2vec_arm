
Լոս Անջելեսում 89 տարեկան հասակում վախճանվել է ԱՄՆ-ի Հայաստանի Զարգացման Ծառայություններ ընկերության (DSA) նախագահ` մեծ հայասեր և մեծ հայրենասեր Ջորջ Դունայանցը:


Նա, իր կնոջ և առաջին համախոհ` Ֆլորա Դունայանցի հետ, ինչպես կազմակերպության այնպես էլ անձնական նախաձեռնությամբ և միջոցներով մշտական օգնություն և աջակցություն է ցուցաբերել Հայաստանին տարբեր ոլորտներում ինստիտուցիոնալ փոփոխություններ կատարելու և զարգացման բազա ապահովելու ուղղությամբ:


Դժվար է գնահատական տալ այդ համեստ ու անկեղծ նվիրյալի մշտական ու համառ գործունեությանը, բայց այսօր մենք պարտավոր ենք չխորանալով անգամ նրա կատարած բազմաթիվ գործերի էության մեջ, գոնե, վերհիշել այն գլխավոր թիրախները, որոնց կայացումն ու զարգացումը Ջորջ Դունայանցը կարևոր է համարել Հայաստանի համար և դրան նվիրվել է իր` ակտիվ բարերի հոգու ողջ էությամբ.



Առողջապահության ոլորտ – հիվանդանոցների վերակառուցում, բուժական և ախտորոշիչ սարքավորումների ձեռք բերում, շտապ օգնության ժամանակակից հագեցվածության մեքենաների ձեռք բերում, դեղորայքային օգնություն, կարիքավոր անհատների բուժման ծախսերի փոխհատուցում և այլն:
Սոցիալական ոլորտ – մանկատների վերակառուցում, նոր գույքով և դեղորայքով ապահովում, համալրում ատամնաբուժական կաբինետով, համակարգչային դասարանով, խոհանոցով, գրադարանով և այլն (Խարբերդ, Վանաձոր, Նուբարաշենի թիվ 11 օժանդակ դպրոց և այլն):
Կրթության ոլորտ – Հայաստանում առաջին բուժքույրական ինստիտուտի հիմնադրում, ամեն տարի հանրապետության 4-5 դպրոցներին օգնություն.  ջեռուցման համակարգեր, սպորտային դահլիճներ, խոհանոցներ, համակարգչային դասարաններ, նոր գույք, տանիքների վերանորոգում և այլն (Երևանի թիվ 154 միջն. դպրոց, թիվ 158 Մ. Գորգիսյանի անվ. Միջն. դպրոց, Սևանի թիվ 1 միջն. դպրոց և այլն), Վազգեն Սարգսյանի անվ. Ռազմական Ինստիտեւտին ամենամյա օգնություն և այլն:



Մենք` Հայաստանում ապրողներս գնահատական չենք տալիս այդպայծառ ու համեստ երախտավորի գործունեությանը, բայց ասում ենք շնորհակալություն, որ ապրել է իր գեղեցիկ կյանքը նաև Հայաստանում` մեզ տալով իր մեծ հոգու ջերմությունից  և վարակելով մեր սրտերը անկարողներին աննկատ օգնելու քրիստոնեական վարդապետությամբ:


 


 
