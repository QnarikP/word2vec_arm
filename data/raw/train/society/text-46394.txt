
Ազգային ժողովի «Հայ ազգային կոնգրես» խմբակցության պատգամավորներ Արամ Մանուկյանը, Ստեփան Դեմիրճյանը եւ Լյուդմիլա Սարգսյանը այժմ գտնվում են Նոր-Նորքի ոստիկանության բաժանմունքի դիմաց: Մինչ այդ պատգամավորները հանդիպել են Կենտրոնի ոստիկանության բաժանմունքում գտնվող ակտիվիստների հետ, որոնք ձերբակալվել են այսօր առավոտյան: Ինչպես iLur.am-ի հետ զրույցում նշեց խմբակցության քարտուղար Արամ Մանուկյանը, դեռեւս իրենց չի հաջողվել հանդիպել Նոր Նորքի ոստիկանությունում գտնվող բողոքի ցույցի մասնակիցների հետ:


Մանրամասները՝ քիչ անց:


Հիշեցնենք, որ ոստիկանության ուժերը դաժանաբար ցրել են էլեկտրաէներգիայի թանկացման դեմ պայքարող քաղաքացիների խաղաղ ցույցը։ Բերման է ենթարկվել 237 քաղաքացի, այդ թվում՝ մի քանի տասնյակ լրագրողներ։ Նախորդ երեկոյից ի վեր Բաղրամյան պողոտայի սկզբնամասում նստացույց իրականացնող քաղաքացիների դեմ առավոտյան ժամը 5․30-ից սկսած ջրցան մեքենաների ուղեկցությամբ հարձակում իրականացվեց, թեեւ ցուցարարները մինչ այդ բազմիցս կրկնեցին, որ ցույցը բացառապես խաղաղ բնույթ է կրում։ Ոստիկանական գործողությունը գլխավորում էին փոխոստիկանապետ Հունան Պողոսյանը, ոստիկանության զորքերի պետ Լյովա Երանոսյանը, Երեւանի ոստիկանապետ Աշոտ Կարապետյանը։
