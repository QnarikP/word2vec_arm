
Երևանի Ոսկու շուկայի հարևանությամբ` Խորենացի փողոցի 1-ին փակուղում, ամիսներ շարունակ ապօրինի վճարովի ավտոկանգառ է շահագործվում, - տեղեկացնում է Hetq.am-ը: Թեև տարածքը հանրային է, սակայն Ոսկու շուկայի սեփականտիրոջ` Վաղարշ Աբրահամյանի դրածո կարգավարները հսկում են կայանող մեքենաներին և վարորդներից գումար գանձում:


«Հետք»-ի հարցմանն ի պատասխան` քաղաքապետարանը տեղեկացրել է, որ «Վաղարշ և որդիներ Կոնցեռն» ՍՊԸ-ի` Խորենացի 24 հասցեում կայանատեղ կազմակերպելու լիցենզիան, որը 2014թ. տրվել է քաղաքապետի 179-Ա որոշմամբ, իսկ 2015թ.` 269-Ա որոշմամբ, չի վերաբերում փակուղու տարածքին: 


«Բարձրացված խնդիրը, հանդիսանում է իրավախախտում, չի կարող կարգավորվել Երևանի քաղաքապետարանի գործառույթների շրջանակներում, որի պատճառով, ոչ միայն խնդրո առարկա ճանապարհահատվածում, այլ նաև մայրաքաղաքի այլ վայրերում նման իրավախախ­տում­ների կանխարգելման և համապատասխան պատժամիջոցների կիրառման նպատակով միջնորդու­թյուն­ներ են ուղարկվել և պարբերաբար ուղարկվում ՀՀ ոստիկանության համապատասխան ստորաբաժանումներին։


Բարձրացված հարցի առնչությամբ համապատասխան միջնորդություն է ուղարկվել ՀՀ ոստիկանության Երևան քաղաքի վարչությանը»,- փետրվարի 18-ին տեղեկացրել է քաղաքապետարանը:


Սակայն մինչ օրս տարածքը շարունակում են հսկել եւ կայանողներից գումար գանձել Վաղարշ Աբրահամյանի աշխատողները:


Մանրամասները՝ սկզբնաղբյուր կայքում:


 
