
Հայաստանի օրենսդրության համաձայն, գովազդի լեզուն հայերենն է: Արտաքին գովազդը այլ օտարալեզու գրություն կարող է պարունակել միայն այն դեպքում, երբ հայերեն գրությունը գերիշխող է՝ տառատեսակը մյուսների համեմատ ավելի մեծ է, կամ հայերեն գրությունը զբաղեցնում է կենտրոնական դիրք կամ, հավասար տառաչափերի դեպքում, հայերեն գրությունը գտնվում է գովազդային ցուցանակի ձախ կողմում:


Քաղաքապետ Տարոն Մարգարյանը պարբերաբար անդրադառնում է մայրաքաղաքում արտաքին գովազդի լեզվի խնդրին: Վերջին անգամ նա այդ արել է 2016-ի հոկտեմբերի 24-ին՝ վճռական պայքար հայտարարելով քաղաքում օտարալեզու գրությունների դեմ:


«Անթույլատրելի է, երբ գովազդային վահանակի կամ ցուցանակի վրա օտար լեզվով գրությունն ավելի մեծ է, քան հայատառ գրությունը: Պատկերը պետք է լինի ճիշտ հակառակը: Այս ուղղությամբ անհրաժեշտ է հստակ, կոշտ քայլեր ձեռնարկել: Այն տնտեսվարողները, ովքեր, խախտելով օրենքի պահանջը, անգամ զգուշացումից հետո չեն կատարում համապատասխան փոփոխություններ, նրանց գովազդային վահանակներն ու ցուցանակները պետք է անմիջապես ապամոնտաժվեն», - ընդգծել է Մարգարյանը:


Այդ հայտարարությունից ավելի քան 6 ամիս անց շրջեցինք Երեւանի կենտրոնի մի փոքր հատվածում՝ ստուգելու, թե որքանով է քաղաքի արտաքին տեսքը փոխվել քաղաքապետի այդ հայտարարությունից հետո: Այն, ինչ մենք տեսանք, շատ հուզիչ էր: Շրջայցն սկսեցինք Արգիշտիի հրապարակից՝ Երեւանի քաղաքապետարանի մերձակայքից: 





 


Հենց քաղաքապետարանի դեմ-դիմաց գտնվող շենքի ճակատի գլխավոր ցուցանակից տեղեկանում ենք, որ այստեղ գտնվում է Մոսկվայի տունը: Գրությունը միայն ռուսերենով է:


 


 


Արդեն շքամուտքի ցուցանակի վրա հայերեն գրություն կա, սակայն սա էլ է խախտում՝ հայերեն գրությունը պետք է լիներ ձախից: Ընդհանրապես, Մոսկվայի տունն առանձնանում է նրանով, որ նրա ներսի ցուցանակները, ինչպես նաեւ՝ սրճարանի ճաշացանկերը բացառապես ռուսերենով են: Մատուցողն անգամ զարմացավ, երբ հայերեն մենյու պահանջեցինք: Հանուն ճշմարտության, օտարալեզու ցուցանակները միայն Մոսկվայի տանը չեն հատուկ: Քաղաքի կենտրոնի շատ մոդայիկ հաստատություններում մենյուն միայն անգլերենով է, երբեմն նաեւ՝ ռուսերենով: Բայց դա թերեւս այլ հարց է՝ քաղաքապետարանի հետ կապ չունեցող: 


 


 


Մոսկվայի տան ճեմասրահում գտնվող գրասենյակներից մեկի ցուցանակը: 





 


Շարունակենք: Քաղաքապետարանից հազիվ 100 մետրի վրա՝ Գրիգոր Լուսավորիչ փողոցում գտնվող «Արարատ» հյուրանոցի ցուցանակը միայն անգլերենով է: 





 


Հարեւանությամբ բանկի գովազդ է՝ կրկին բացառապես անգլերեն գրությամբ: Ընդհանրապես, բանկերի զգալի մասի, անկախ նրանից՝ տեղական կապիտալով բանկեր են, թե օտարերկրյա բանկերի մասնաճյուղեր, ցուցանակները օտար լեզուներով են, բայց կան այնպիսիք, որոնք նաեւ հայերենով են գովազդում իրենց: 





 


«Կոնգրես» հյուրանոցը՝ առանց հայերենի: Այս հյուրանոցում էլ, չնչին բացառություններով, պետական լեզուն արհամարհվում է ինչպես արտաքին վահանակների, այնպես էլ ներքին ցուցակաների վրա:  


 


Ինչպես ասացինք, բանկերի մեծ մասի գովազդը օտարալեզու է, հիմնականում՝ անգլերեն: Այն դեպքում, երբ որոշ հայտնի արտասահմանյան բրենդեր հայաֆիկացնում են իրենց լոգոտիպերը:














 


Շարունակում ենք զբոսնել Երեւանի ամենակենտրոնով: Տիգրան Մեծի պողոտա, Հանրապետության հրապարակի անմիջական հարեւանությամբ: Գրեթե ամեն քայլափոխի կարելի է հանդիպել օրենսդրության խախտմամբ ցուցանակների: Կրկին շեշտենք՝ խնդիրը ոչ թե օտարալեզու վահանակներն են, այլ՝ հայերենի բացակայությունը կամ ստորադասումը:








 


Տիգրան Մեծից թեքվում ենք ձախ ու Մելիք-Ադամյան փողոցով բարձրանում դեպի Գլխավոր պողոտա՝ Բուզանդի փողոց կամ պարզապես «Վերնիսաժի այգի»: Այս նորակառույց շենքը շատերին դուր է գալիս: Ամեն դեպքում այն մի մեծ խնդիր ունի՝ օրենքի խախտմամբ վահանակը: Մի քանի տարի առաջ քաղաքացի Ասլանյանները Լեզվի պետական տեսչության առաջ բարձրացրել էին այս հարցը՝ պաշտոնական դիմում ուղարկելով: Ինչպես տեսնում ենք, պետական տեսչությունը կամ անզոր է եղել սեփականատիրոջ դեմ պայքարում, կամ՝ անգործություն է դրսեւորել: Ինչպես եւ քաղաքապետարանը:





 


Հարեւանությամբ գործող սրճարանները օրինակ են վերցնում: Միեւնույն է՝ բան ասող չկա: 





 


Կրկին բանկ: Այս դեպքում հայատառ գրություն կա, բայց  այն ստորադասված է օտարալեզու գրությանը:


 


 


Եվս մեկ նորակառույց հյուրանոց, որի արտաքին ճակատի վրա հայերենը ստորադասված է: 








 


Մաշտոցի պողոտա. Ամիրյանի անկյունում գտնվող այս հայտնի սուպերմարկետի տնօրինությունը, անշուշտ, քաղաքային իշխանության թողտվությամբ, որոշել է սեփականատիրոջ անվան սկզբնատառերից բաղկացած անվանումը ներկայացնել լատինական տառերով:





 


Մաշտոցի պողոտա, Ամիրյանի անկյուն:








 


Ժամանակին այս հանրահայտ բրենդի խանութի ցուցանակը նաեւ հայատառ էր՝ «Կիկո»: Ի դեպ, դա նաեւ թույլ էր տալիս մարդկանց ճիշտ արտաբերել իտալական բրենդի անունը, ի տարբերություն անգլերենի ազդեցության տակ տարածված շփոթության՝ «Չիկո»-ի: Այժմ խանութի ցուցանակը միայն լատինատառ է: 





 


Այս դեղատների ցանցի փաստացի սեփականատերը մեկ այլ ՀՀԿ-ական պատգամավոր է՝ Սամվել Ալեքսանյանը: Ցանցի բոլոր դեղատների գովազդային ցուցանակները խախտում են օրենքը: Ինչպես նաեւ հարեւանությամբ գործող օպտիկայի խանութինը: 





 


Քաղցրավենիքների հայտնի բրենդը եւս ամբողջովին անտեսում է հայատառ գովազդի պահանջը: Ընդ որում, ոչ միայն արտաքին գովազդում, այլեւ՝ հեռուստատեսությամբ, իսկ ֆիրմայի արտադրանքի փաթեթավորումը գրեթե առանց բացառության օտարալեզու է:





 


Մաշտոցի պողոտայում գտնվող եւս մեկ խանութի ապակիների վրա տարբեր ապրանքների գովազդներից պատրաստած կոլաժ: Ինչպես տեսնում ենք, բոլոր ապրանքների պիտակների վրա գերիշխողը օտարալեզու գրություններն են: Սա ավելի ընդհանրական խնդիր է, քան արտաքին գովազդի համապատասխանությունը օրենքին: Ցանկացած խանութում կարելի է նկատել, որ տեղական արտադրողները օրենք են խախտում: Հայերենից խուսափելու այս մղումը տարբեր հանգամանքներով կարելի է բացատրել, բայց մեկը համընդհանուր է՝ վերահսկող պետական մարմինները թերանում են:  





 


Շարունակում ենք երթը Մաշտոցի պողոտան ի վար: Գրեթե ամեն քայլափոխի խախտում ենք արձանագրում: Հիշեցնենք՝ քաղաքապետարանի պաշտոնյաներն ու անձամբ Տարոն Մարգարյանը այս խախտումներն արձանագրելու համար կարող են ոտքով 10 րոպեում քաղաքապետարանից հասնել այստեղ: 














 


Այս տուրիստական գործակալությունում երեւի կարծում են, որ իրենց ծառայություններից ի վիճակի են օգտվել միայն օտարերկրացիները: Կամ էլ նրանց ոչ ոք չի ասել, որ այսպես չի կարելի:





 


Հերիք չէ, որ քաղաքի բոլոր հատվածներում թունդ ոգելից խմիչք է ազատ գովազդվում, դա արվում է լեզվի մասին օրենքի խախտմամբ: Մաշտոցի պողոտա - Լուսավորիչ խաչմերուկի անցումը: Քաղաքապետարանից մի քանի հարյուր մետր այն կողմ: 


 


 


Սալյո՜ւտ, Տարոն:








 


Բիրդան Աղայան
