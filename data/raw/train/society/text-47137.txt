
Այսօր «Նաիրիտ» գործարանի աշխատակիցների հետ հանդիպման ժամանակ գործարանի տնօրեն Ռուբեն Սաղաթելյանը հայտարարել է, որ նաիրիտցիների աշխատավարձի պարտքը կմարվի այն դեպքում, երբ վերջիններս ստորագրեն համաձայնագիր այն մասին, որ հրաժարվում են տույժերից եւ տուգանքներից:


Գործարանի մամուլի խոսնակ Անուշ Հարությունյանը iLur.am-ի հետ զրույցում նշեց, որ Կառավարությունը հերթական անգամ չի պահել իր խոստումը: Ավելի վաղ Կառավարությունը խոստացել էր, որ նաիրիտցիների պարտքը ամբողջությամբ կմարվի հուլիսի 15-ին՝ այն պարագայում, երբ վերոնշյալ համաձայնագիրը դեռեւս պատրաստ չէ: «Այն մարդիկ, ովքեր չեն հրաժարվի տույժերից եւ տուգանքներից, ուղղակի չեն ստանա աշխատավարձերը: Սա բացահայտ շանտաժ է: Ավելին՝ Սերժ Սարգսյանը, վարչապետը եւ էներգետիկայի նախարարը ուղղակի ստախոսներ են եւ առիթը չեն կորցնում մեզ ստորացնելու համար՝ ստիպելով ինչ-ինչ գործողություններ կատարել: Նրանք մեզ ստիպում են հրաժարվել մեր օրինական պահանջից»,- նշեց Անուշ Հարությունյանը:


Նրա խոսքով, եթե աշխատավարձերին գումարվեն նաեւ տույժ ու տուգանքները, ապա այն կկրկնապատկվի: «Ավելի վաղ մենք մարդկանց հետ ենք պահել տույժ ու տուգանքները պահանջելուց, քանի որ գիտակցում էինք, որ պատրաստ չեն վճարել: Սակայն այժմ իրենք մեզ կանգնեցնում են փաստի առաջ, քանի որ չեն հարցնում՝ համաձայն ենք այդ պայմանների հետ, թե ոչ»,- ընդգծեց «Նաիրիտի» մամուլի խոսնակը՝ հավելելով, որ այս քայլը կատարելով՝ Կառավարությունը ուղղակի փորձում է իրեն ապահովագրել:


«Նման քայլ չէր կարելի անել իրենց տված վերջնաժամկետից մեկ օր առաջ: Մարդիկ կրկին հայտնվեցին ծանր կացության մեջ, քանի որ օրվա հացի խնդիր ունեն: Սա ուղղակի ճղճիմության գագաթնակետն է: Ենթադրվում է, որ ամբողջ գումարը կփոխանցվի 10-ից 15 օր հետո, որն էլ հենց ապացուցում է, որ իշխանությունները զբաղված են խաբեությամբ: Այս քայլով նրանք ամեն ինչ արեցին մարդկանց կրկին ստորացված եւ լարված իրավիճակի մեջ պահելու համար»,- հավելեց Անուշ Հարությունյանը:


Վերջինս իր խոսքում ընդգծեց նաեւ, որ ցանկացած մարդ կարող է կայացնել անհատական որոշում, սակայն տույժ ու տուգանքները պահանջելու դեպքում նրանք ուղղակի աշխատավարձ չեն ստանա: Այս դեպքում Կառավարությունը խորհուրդ է տվել դիմել դատական ատյաններին: 
