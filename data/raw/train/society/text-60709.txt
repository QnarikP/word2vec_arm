
Հայաստանում կարգելվի հասարակական վայրերում ծխելը, ծխելու դեմ պայքարի միջազգային օրվա առիթով լրագրողների հետ հանդիպմանը տեղեկացրել է առողջապահության նախարար Լևոն Ալթունյանը:


Նա նշել է, որ Հայաստանում ծխում է չափահաս տղամարդկանց ավելի քան 55%-ը եւ կանանց 3%-ն է ծխում: Նախարարի խոսքով, այս տարի օրենսդրական խիստ փոփոխություններ են լինելու:


«Ռեստորաններում չեն լինելու առանձին խցիկներ, քանի որ պայքարի նպատակը ոչ թե չծխողների մոտ չծխելն է, այլ՝ ընդհանրապես չծխելը: Արգելվելու է ծխախոտի գովազդն ամբողջությամբ՝ այդ թվում նաև խանութներում, տուփերի վրա լինելու են սարսափելի նկարներ, անցկացվելու են բազմաթիվ ծրագրեր՝ ծխելը թողնելու համար», - ասել է Ալթունյանը: Նա նշել է, որ պայքարի միջոցներից մեկն էլ ծխախոտը զգալիորեն թանկացնելն է: Նախարարիկ խոսքով, փոփոխությունների ծրագիրը նախատեսում է Հայաստանում ծխողների թիվը կրճատել 30-40%-ով:


Օրենսդրական այս փոփոխությունները չեն կիրառվելու էլեկտրոնային ծխախոտների վրա:


Առողջապահության նախարարի խորհրդական Դավիթ պետրոսյանն իր հերթին տեղեկացրել է, որ առաջիկայում 3-4 անգամ ծխախոտը կթանկան: Այս տարվա սեպտեմբեր-հոկտեմբեր ամիսներին կրկին բարձրանալու է ակցիզային հարկը, ինչն իր հետ բերելու է նաեւ ծխախոտի գնի աճ:


Հայաստանում Առողջապահության համաշխարհային կազմակերպության ներկայացուցիչ Եգոր Զայցևն էլ ասել է, որ ծխելու հետևանքով աշխարհում մահանում է տարեկան 7 միլիոն մարդ, որից 600000-ը՝ պասիվ ծխելու պատճառով:«Մի ծխեք այն մարդկանց ներկայությամբ, ում սիրում եք, հրաժարվեք ծխելուց»,- կոչ է արել նա:
