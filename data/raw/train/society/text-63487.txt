
Վանաձորի «Լոռի» հեռուստաընկերության տնօրեն, գլխավոր խմբագիր Նարինե Ավետիսյանի նկատմամբ բռնություն են կիրառել մասնագիտական գործունեությունը իրականացնելիս:


Ավետիսյանը ֆեյսբուքում գրում է․ «Երեկ երեկոյան բռնություն է կատարվել իմ նկատամամբ` մասնագիտական գործունեության ընթացքում: Ինձ զանգեցին ու տեղեկացրին, որ հորդառատ անձրևի տակ Վանաձորի Սուրբ Աստվածածին եկեղեցուն կից կամրջի վրա ասֆալտապատման աշխատանքներ են իրականացնում: Ես գնացի այնտեղ, դեռ մի քանի լուսանկար էի արել ու միացրել տեսախցիկը, երբ գազանաբար ինձ վրա հարձակվեց «Շինպլյուս» շինարարական կազմակերպության ղեկավարը` Տիգրան Նազարյան: Ինքը և իր աշխատողները իր կարգադրությամբ ինձ գցեցին գետին, թևերս ոլորեցին ու խլեցին հեռախոսս: Դեպքի վայրից գնացել եմ «Լոռի» հեռուստաընկերություն` իմ աշխատավայր, որտեղից դիմել եմ ոստիկանություն և ՀՔԱ Վանաձորի գրասենյակի ղեկավար Արթուր Սաքունցին, որը ոստիկանությունում հանդես եկավ որպես իմ ներկայացուցիչ: Ոստիկանությունը իսկույն արձագանքեց և դեպքի վայրում հայտնաբերեց հեռախոսս: Փորձագետ-քրեագետի գործողություններից հետո պարզվեց, որ բռնարարը ջնջել է տեսագրությունը և լուսանկարները: Այս պահին հեռախոսս ոստիկանությունում է: Ինձ հասած տվյալներով բռնարարը մեղքը գցել է վարորդի վրա: Հարուցվել է քրեական գործ: Նրան պատկանող սև գույնի Մերսեդես G500 77GG777 համարանիշի մեքենան փորձագիտական աշխատանքների ժամանակ հեռվից հետևում էր. հետագայում նույն մեքենան տեսա ոստիկանության Տարոնի բաժնի դիմաց»:


Գրառման հայտնվելուց հետո հայտարարություն է տարածել գլխավոր դատախազության մամուլի խոսնակ Գոռ Աբրահամյանը նշել է, որ դեպքի առիթով քրեական գործ է հարուցվել, Ավետիսյանը տուժող է ճանաչվել, գործը գտնվելու է դատախազության հսկողության ներքո:


Հայտարարությամբ է հանդես եկել նաեւ ՄԻՊ Արման Թաթոյանը, որը դատապարտել է լրագրողի դեմ բռնությունը, եւ տեղեկացրել է, որ սեփական նախաձեռնությամբ քննություն է հարուցել:
