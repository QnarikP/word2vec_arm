
«Դիլիջան» ազգային պարկի տարածք ծանր տեխնիկա մտցնելու, Գոշ լճից տիղմը հանել ու կուտակելու վերաբերյալ ծառայողական քննություն է նշանակվել, լրագրողների հետ հանդիպմանն ասել է բնապահպանության նախարար Արծվիկ Մինասյանը:


«Գոշ լճում կատարված աշխատանքների վերաբերյալ ծառայողական քննություն է նշանակվել: Արդեն նկատողություն է հայտարարվել տարածքի պատասխանատուին, ով ժամանակին պետք է բացահայտեր և ներկայացներ այդ գործողությունը: Վարչական պատասխանատվության մեխանիզմը գործում է, ստուգումներ են իրականացվելու, վարչական պատասխանատվության ենթարկվելու է կազմակերպությունը, որն իրականացրել է այդ աշխատանքները, որովհետև դրանք իրականացվել են առանց համապատասխան ծրագրի»:


Արծվիկ Մինասյանի խոսքով, իրենց նպատակն այնպիսի աշխատանք իրականացնելն է, որ վերականգնվի նախկին տեսքն ու պատճառված վնասը վերացվի, սակայն դեռևս այդ աշխատանքներն իրականացնելու համար եղանակային պայմանները բարենպաստ չեն:


Նախարարը անդրադառձել է նաեւ ազգային պարկերում ավտոարշավների կազմակերպման խնդրին՝ նշելով, որ այն, ինչ ինքը տեսել է, դա անգամ ավտոարշավ չէ.«Ավտոարշավ հասկացությունը խիստ հարաբերական է: Լեռնային հատվածներում էքստրիմ տուրիզմի սիրահարները փորձում են ամենավայրագ ձևերով անցնել այդ հատվածներով, իմ տեսածն ավտոարշավ էլ չէ»:


Մինասյանը տեղեկացրել է, որ կտրուկ հանձնարարական կա դրանք բացառելու համար: Նրա խոսքով՝ անտառներում, ազգային պարկերում փորում են, արհեստական ջրափոսեր են սարքում և դրանք իրականացնում են էքստրիմի սիրահարները, ոչ թե որևէ կազմակերպություն:
