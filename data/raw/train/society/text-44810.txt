
Համաշխարհային տնտեսագիտական ֆորումը՝ Mercer ընկերության հետ համատեղ, հրապարակել է մարդկային կապիտալի զարգացման մասին զեկույցը՝ «The Human Capital Report 2015»: Այս տարեկան ուսումնասիրության արդյունքում երկրները դասակարգվում են՝ հաշվի առնելով մարդկանց կյանքի, գրագիտության, կրթվածության, բնակչության երկարակեցության եւ այլ ցուցանիշները՝ ընդհանուր առմամբ 46 ցուցանիշ:


Հայաստանն ընդհանուր  աղյուսակի մեջ 124 երկրների թվում 72.50 բալով գտնվում է 43-րդ հորիզոնականում՝ տեղ զբաղեցնելով ԵՄ անդամ երկրներից Պորտուգալիայի, Ռումինիայի, Հունաստանի եւ  Իսպանիայի հարեւանությամբ:


Առաջատար երկրները Ֆինլանդիան (85.78), Նորվեգիան, Շվեյցարիան, Կանադան եւ Ճապոնիան են: ԱՄՆ-ն ընդհանուր աղյուսակում 17-րդ տեղում է, Ռուսաստանը՝ 26-րդ տեղում, Ադրբեջանը՝ 63-րդ, Թուրքիան՝ 68, Իրանը՝ 80-րդ տեղում, Ղազախստանը՝ 37:  Վրաստանի եւ Բելառուսի մասին տվյալներ չկան: 


Նախկին ԽՍՀՄ երկրների շարքում առաջատարը մերձբալթյան երկրներն են՝ համապատասխանաբար՝ Էստոնիան (79,88 բալ), Լիտվան (79,33)  եւ Լատվիան (78,39):


Բացի ընդհանուր աղյուսակից, զեկույցում ներկայացված են մարդկային կապիտալի մասին տվյալներ՝ ըստ երկրների ստացած եկամուտների (ցածր, միջին-ցածր, միջին-բարձր եւ բարձր եկամուտներ ունեցող երկրներ):


Ցածր-միջին եկամուտ ունեցող երկրների շարքում Հայաստանը մարդկային կապիտալի առումով  զբաղեցրել է 2-րդ հորիզոնականը՝ զիջելով Ուկրաինային:


Առանձին տարիքային խմբերի վերլուծությունը ցույց է տալիս, որ մեր երկրի «ավելի որակյալ» մարդկային կապիտալը  տարեցների խմբում է գտնվում. այսպես,  55-64 տարեկանների խմբում Հայաստանը զբաղեցնում է 23-րդ (78,54), իսկ 65 եւ բարձր տարիքային խմբում՝ 21-րդ հորիզոնականը:
