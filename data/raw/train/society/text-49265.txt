
Գորիսի «Սդղի գյոլ» կոչվող տարածքում մայիսի 2-ին տեղի ունեցած միջադեպի գործով հուլիսի 27-ին կալանավորված Սուրիկ Խաչատրյանի որդին՝ Տիգրան Խաչատրյանը, քիչ անց դուրս կգա «Նուբարաշեն» քրեակատարողական հիմնարկից: Հայտնում է News.am-ը:


Լրատվամիջոցի հետ զրույցում Խաչատրյանի փաստաբան Արմեն Մելքոնյանը հայտնել է, որ խափանման միջոց կալանավորումը վերացվել է եւ րոպեներ անց իր պաշտպանյալը դուրս կգա ՔԿՀ-ից:


Ինչպես արդեն հաղորդել էր iLur.am-ը, որոշ լրատվական կայքեր արդեն քանի օր է հող էին նախապատրաստվում Լիսկայի որդուն ազատ արձակելու համար: Գրվում էր, որ տուժող կողմը նոր ցուցմունք է տվել, որտեղ հայտնել է, թե իրեն Տիգրան Խաչատրյանը ծեծի չի ենթարկել: Նշվում էր նաև, որ հաշվի առնելով նոր ցուցմունքը՝ Քննչական կոմիտեն որոշում կկայացնի առաջիկայում մարզպետի որդուն ազատ արձակելու մասին: 


Նշենք սակայն, որ տուժող Հարութ Զաքարյանի հայրը՝ Գագիկ Զաքարյանը մեկնաբանելով ցուցմունքը փոխելու մասին լուրերը հայտնել էր. «Մենք ոչ մի նոր ցուցմունք չենք տվել, ոչ էլ փոխել ենք մեր ցուցմունքը, որը կարող էր իրավիճակ փոխել, ու մեղավորները ազատ արձակվեին։ Մենք միշտ էլ պնդել ենք մեր նախկին ցուցմունքները»:


«Իմ տղան հուլիսի 25-ից Մոսկվայում է։ Վաղը պատրաստվում ենք 7-րդ վիրահատությանը, հաջորդը դեկտեմբեր ամսին է։ Ու հետո ասեմ, որ ցուցմունք տալը խաղ ու պար չի, որ գրենք, հետո փոխենք կամ հետ վերցնենք։ Մենք միշտ էլ նշել ենք մեղավորներին ու վստահ ենք, որ քննությունը ամեն հարցի պատասխանը կտա, ու մեղավորները կպատժվեն։ Մենք միշտ բողոքել ենք ու հիմա էլ բողոքում ենք: Հարութ Զաքարյանի բժիշկները հիմա պայքարում են աչքի սնուցման համար։ Վերջին վիրահատությունը կլինի դեկտեմբերին, որից հետո նոր պարզ կլինի՝ տեսողության վերականգնման հավանականություն, հույս կա՞, թե՞ ոչ։ «Բայց մենք մեր հույսը չենք կորցնում»,- ասել է Հարութի հայրը։
