
Ոստիկանության ուժերը քիչ առաջ դաժանաբար ցրեցին էլեկտրաէներգիայի թանկացման դեմ պայքարող քաղաքացիների խաղաղ ցույցը։ Բերման են ենթարկվել նախնական տվյալներով հարյուրից ավել ցուցարարներ, այդ թվում՝ մի քանի տասնյակ լրագրողներ։  


Նախորդ երեկոյից ի վեր Բաղրամյան պողոտայի սկզբնամասում նստացույց իրականացնող քաղաքացիների դեմ առավոտյան ժամը 5․30-ից սկսած ջրցան մեքենանեի ուղեկցությամբ հարձակում իրականացվեց, թեեւ ցուցարարները մինչ այդ բազմիցս կրկնեցին, որ ցույցը բացառապես խաղաղ եղանակ է կրում։ Ոստիկանական գործողությունը գլխավորում էի փոխոստիկանապետ Հունան Պողոսյանը, ոստիկանության զորքերի պետ Լյովա Երանոսյանը, Երեւանի ոստիկանապետ Աշոտ Կարապետյանը։


Մի քանի րոպեի ընթացքում ջրցան մեքենան ցրեց ցուցարարներին դեպի Ֆրանսիայի հրապարակ, Օպերայի մոտ։ Ոստիկանները եւ նրանց ուղեկցող շուրջ հինգ տասնյակ քաղաքացիական հագուստով անձինք այդ ընթացքում մահակներով «խառը» ծեծում էին ձեռքի տակ ընկածին։


Մի քանի տսանյակ ցուցարարներ փորձեցին հավաքվել Ազատության հրապարակի հարթակի մոտ, բայց ոստիկանները շրջափակեցին նրանց եւ ծեծելով դուրս հանեցին հրապարակից։ Ոստիկանները տասնյակ լրագրողների, այդ թվում՝ iLur.am-ի թղթակցի ձեռքից խլել են նկարահանող սարքերը, մաքրել են հիշողության սարքերը, որոշ խցիկներ կոտրել են։  


Հիշեցնենք, որ հունիսի 19-ից ի վեր Ազատության հրապարակում հոսանքի թանկացման դեմ նստացույց անող ցուցարարները երեկ երեկոյան երթով գնացին Բաղրամյան պողոտա։ Ոստիկանները պատնեշով դիմավորեցիննրանց։ Երեւանի փոխոստիկանապետ Վալերի Օսիպյանը հայտարարեց, որ Սերժ Սարգսյանը առաջարկել է մի քանի հոգանոց պատվիրակություն ընդունել նախագահականնստավայրում։ Ցուցարարները մերժեցին այս առաջարկը՝ պնդելով, որ կամք ունենալու դեպքում Սարգսյանն առանց հանդիպման էլ կարող է բավարարել ցուցարարների պահանջը։ 
