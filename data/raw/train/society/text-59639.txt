
Օրերս հայկական մամուլում շրջանառվեց մի լուր, ըստ որի, հայաստանյական շուկայում թուրքական թունավոր լոլիկներ են իրացվում, ինչը որոշակի մտահոգություն է  առաջացրել հասարակության մեջ:


Թուրքական ԶԼՄ-ներից մեկով  գյուղմթերք արտադրող ընկերության ղեկավարը հայտարարել էր, թե թունավոր սրսկումներ պարունակող լոլիկը վաճառում են ոչ բարեկամ ժողովուրդներին՝ հայերին, քրդերին:


Տեղեկությունը հայկական ԶԼՄ-ներում հայտնվելուց հետո դրան արձագանքեց  ՍԱՊԾ  մամուլի խոսնակը՝ նշելով, որ այս տարվա ընթացքում Սննդամթերքի անվտանգության պետական ծառայության տվյալներով, Թուրքիայից լոլիկ չի ներկրվել Հայաստան:


Այս առնչությամբ մենք զրուցեցինք ոլորտի փորձագետ Գեորգի Ավետիսյանի հետ*:


Մեջբերելով զարգացած երկրների փորձը՝ Ավետիսյանը նշեց, որ այնտեղ գործում են ռիսկերի գնահատման ինստիտուտներ, որտեղ մարդիկ գիտությամբ եմ զբաղվում, գնահատում են ռիսկերը, ուսումնասիրում են այլ երկրներում առկա գիտական հրապարակումները և այլն:


«Այսինքն՝ ռիսկի գնահատման համար պետք է լինեն մասնագետներ: Եվ ևս մեկ անգամ գալիս ենք այն եզրակացության, որ Սննդամթերքի անվտանգության ծառայության ոչ մասնագետ ղեկավարությունը կոմպետենտ չէ և չի կարող ապահովել սննդամթերքի անվտանգությունը: Կա իրավական ակտ, որտեղ ասվում է, որ ռիսկային երկրներից ներկրվող սննդամթերքը ենթակա է հետազոտության՝ անվտանգության ցուցանիշներով: Եվ Թուրքիան հենց այդ ռիսկային երկրներից է: ՍԱՊԾ մամուլի խոսնակի մակարդակով ֆեյսբուքում գրառում եղավ, որ իրենց տվյալներով թուրքական պոմիդոր Հայաստան չի ներկրվել: Այդ դեպքում հարց է առաջանում, ո՞րտեղից այդքան թուրքական պոմիդորի արկղեր բոլոր խանութներում, որտեղից այդքան էժան պոմիդոր՝ խանութներում: Եթե հաշվի ենք առնում այս տարվա ձմեռային սաստիկ ցուրտ պայմանները, այս պահին տեղական պոմիդորի գները բավականին բարձր են՝ 1300-1400 և ավելի դրամի սահմաններում, իսկ ոչ միայն ես, այլև այլ մասնագետներ կարծում ենք, որ 500-800 դրամանոց պոմիդորները, որոնք կարող է և վաճառվում են տեղականի անվան տակ, ամենայն հավանականությամբ հենց Թուրքիայից են»,- ասաց Գեորգի Ավետիսյանը:


Նա նկատեց նաեւ, որ եթե ՍԱՊԾ-ն ասում է, որ թուրքական լոլիկ չի ներկրվել, բայց փաստացի կա, դա նշանակում է, որ ՍԱՊԾ-ն սահմանային վերահսկողություն չի իրականացնում:


Նշենք նաեւ, որ այսօր ՀՀ ԳԱԱ Էկոլոգանոոսֆերային հետազոտությունների կենտրոնը տարածել է մի հաղորդագրություն՝ տեղեկացնելով, որ կապ է հաստատել սննդամթերքի ռիսկերի գնահատման եվրոպական գործընկերների հետ՝ պարզելու, թե ընթացիկ տարում հայտնաբերվե՞լ են արդյոք վտանգներ թուրքական բուսական ծագման մթերքներում: Արդյունքում պարզվել է, որ ընթացիկ տարում հայտնաբերվել են մի շարք անհամապատասխանություններ, այդ թվում՝ առողջության համար բարձր ռիսկ պարունակող մթերքներ, ինչի արդյունքում ԵՄ սահմանային հսկիչ մի շարք կետերում կասեցվել են Թուրքիայից արտահանված մի շարք բուսական ծագման մթերքներ, և բոլոր խախտումները ծանուցված են նաև սննդամթերքի և անասնակերի անվտանգության արագ արձագանքման պորտալում (RASFF):


Հաղորդագրության մեջ նաև նշվում է նաեւ, որ RASFF համակարգում ևս առկա է տեղեկատվություն թուրքական բուսական ծագման մթերքում քիմիական վտանգների բարձր մակարդակների հետ կապված, ինչի արդյունքում Թուրքիայից արտահանվող բուսական ծագման մթերքը, այդ թվում՝ թարմ-պտուղ բանջարեղենը, մերժվել են: Միայն 2017 թ. ապրիլի 4-ից մինչ օրս ընկած ժամանակահատվածում հայտնաբերվել է քիմիական վտանգների հետ կապված 10 դեպք, ինչի արդյունքում թուրքական ապրանքները կասեցվել են Ֆրանսիայի, Լեհաստանի, Իսպանիայի և Բուլղարիայի սահմաններում:


Այս առնչությամբ Գեորգի Ավետիսյանը նշեց, որ եթե ՀՀ ԳԱԱ Էկոլոգանոոսֆերային հետազոտությունների կենտրոնի Սննդի շղթայի ռիսկերի գնահատման տեղեկատվական – վերլուծական կենտրոնը հաշված ժամերի ընթացքում կարողացել է կապվել սննդամթերքի ռիսկերի գնահատման եվրոպական գործընկերների հետ, գտել է նաև գիտական հրապարակումներ, և պարզել, որ տարբեր երկրներում արգելվել է Թուրքիայից լոլիկ և այլ տեսակի բանջարեղենի ներկրումը: Ճշտվել են նույնիսկ թունավոր տարրերը, ընդ որում, այս ամենը ըստ Ավետիսյանի, արվել է կենտրոնի 6-7 հոգանոց անձնակազմի ուժերով: Փորձագետը տարակուսում է՝ ինչո՞ւ ՍԱՊԾ 250 հոգանոց անձնակազմը, ունենալով տարածաշրջանի ամենահագեցած լաբորատորիան, չի կարողանում անել դա ու չի արել այն, ինչն իր ուղղակի պարտականությունների մեջ է մտնում:


«Այստեղ իմ կարծիքով խնդիրը զուտ մասնագիտական գիտելիքների բացակայությունն է: Այսօր մենք, չնայած որ թղթի վրա ունենք, սակայն փաստացի չունենք պետական կառույց, որը զբաղվում է սննդամթերքի ռիսկերի գնահատմամբ»,- ասաց Գեորգի Ավետիսյանը:


Գեորգի Ավետիսյանն ասաց, որ վերեւում բերված տեղեկատվության համաձայն, թուրքական լոլիկների մեջ գտնվել են նյարդային համակարգը, երիկամները, լյարդը  ախտահարող ու քաղցկեղածին հատկանիշով օժտված թույներ:


Լիլիթ Թադևոսյան


iLur.am-ի խմբագրությունը պատրաստակամ է ներկայացնել ՍԱՊԾ տեսակետը թեմայի վերաբերյալ
