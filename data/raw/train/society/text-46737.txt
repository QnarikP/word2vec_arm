
Գլխավոր դատախազը Սյունիքի մարզպետ Սուրիկ Խաչատրյանի որդու մասնակցությամբ ծեծկռտուքի գործը ուսումասիրելուց հետո նյութերը հետ է ուղարկել Քննչական կոմիտե: Գևորգ Կոստանյանը, սակայն, այդպես էլ չի պարզաբանել արդյո՞ք ճիշտ քրեական գնահատական է տրվել մարզպետի որդի Տիգրան Խաչատրյանին վկայի կարգավիճակով ներգրավելուն։


Ինչպես հայտնում է «Ազատություն» ռադիոկայանը, մայիսի վերջին դատախազը հենց այս հարցը պարզելու համար էր նյութերը պահանջել Աղվան Հովսեփյանի ղեկավարած կառույցից. - «Քննությունն ընթանում է, եզրակացության մասին կխոսենք ավելի ուշ, երբ որ կլինի արդյունքը: Եզրակացություն դատախազությունը չի տալիս որևէ գործով․ դատախազությունն իրականացնում է իր գործառույթը, թե տվյալ գործով որ նախաքննական մարմինն է նպատակահարմար համարում, որ իրականացնի նախաքննությունը և համապատասխան հանձնարարականներ է ուղարկում»:


Ավելի քան երկու ամիս առաջ տեղի ունեցած ծեծկռտուքի գործով մարզպետի որդին անցնում է որպես վկա: «Մինչդեռ հենց նա էր նախաձեռնողն ու բռնության անմիջական մասնակիցներից մեկը», - պնդում է Զաքարյանների մայրը, ում որդիներից մեկը կորցրել է մեկ աչքի տեսողությունը, մյուսը՝ կոտրել քիթը։


Այս պահին մեղադրանք է առաջադրված արդեն 5 անձանց, այդ թվում Սեյրան Խաչատրյանին, ով, ըստ մամուլի հրապարակումների, Սուրիկ Խաչատրյանի եղբայրն է։ Քննչական կոմիտեի հաղորդագրության համաձայն, աղմկահարույց ծեծկռտուքի ժամանակ նա Մուշեղ Զաքարյանին ձեռքերով և ոտքերով հարվածներ է հասցրել: Նրա նկատմամբ որպես խափանման միջոց է ընտրվել ստորագրությամբ չհեռանալը: Մեղադրյալներից մյուսը Սուրիկ Խաչատրյանի եղբորորդին է՝ Մայիս Խաչատրյանը։


Հանրությանը քրեական անցյալով՝ այդ թվում 2004-ին կատարած դաժան սպանությամբ հայտնի մարզպետի զարմիկը արդեն ավելի քան 2 շաբաթ է հետախուզման մեջ է, դեռ անարդյունք։


Գլխավոր դատախազությունը նախաքննական նյութերին ծանոթանալու նպատակով պահանջել էր նաև Սյունքիի մարզպետի դեմ մահափորձի գործը։ Ուսումնասիրություններից հետո դատախազությունը որոշել է այդ գործն ուղարկել քննությունն ուղարկել Ազգային անվտանգության ծառայության քննչական վարչություն՝ ինչպես փաստարկել է դատախազը՝ տարբեր նկատառումներից ելնելով:


Մահափորձի գործը ԱԱԾ ուղարկելու հիմքերի մասին չի խոսել նաև ծառայության տնօրեն Գորիկ Հակոբյանը։ «Ազատության» հարցին ի պատասխան ԱԱԾ տնօրենը, առանց մանրամասնելու, ընդամենը նշել է, թե այդ հիմքերը հետաքրքիր են։
