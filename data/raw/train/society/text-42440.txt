
Ինչպես տեղեկացնում է «Իրազեկ և պաշտպանված սպառող» հասարակական կազմակերպությունը, ս.թ. մարտ ամսվա սկզբին Կապան քաղաքի թվով 6 բնակիչ տեղափոխվել է տեղի հիվանդանոց՝ բրուցելոզ հիվանդության կասկածով: Որոշ ժամանակ անց քաղաքացիների մոտ հիվանդությունը հաստատվել է, պարզվել է, որ վերջիններս հանդիսանում են Կապան քաղաքում գործող սպանդանոցի աշխատակիցներ, իսկ այս պահի դրությամբ հիվանդների թիվը հասել է 15-ի: 


Բրուցելոզը զոոնոզ հիվանդություն է, մարդուն փոխանցվում է ինչպես հիվանդ կենդանու կամ վերջինիս մսեղիքի հետ շփման, այնպես էլ չվերամշակված մթերքի օգտագործման միջոցով: «Իրազեկ և պաշտպանված սպառող» հասարակական կազմակերպությունը առիթ ունի ենթադրելու, որ պատկան մարմինները ցանկանում են կոծկել դեպքը: Ըստ այդմ, նշվում է երկու պատճառ: Առաջինն այն է, որ նշված սպանդանոցը պատկանում է գործարար Մաքսիմ Հակոբյանին, երկրորդ՝ 2013 թ.-ին Սյունիքի մարզում բրուցելոզ հիվանդության նկատմամբ իրականացվել են վակցինացման աշխատանքներ, իսկ «Իրազեկ և պաշտպանված սպառող» ՀԿ-ն մշտապես բարձրաձայնել է վակցինացման հնարավոր ռիսկերի և վտանգների մասին և դեմ է եղել բրուցելոզի նկատմամբ կենդանիների վակցինացմանը, քանզի գործող ենթակառուցվածքների պայմաններում, կենդանիների համատարած համակարակալման և հաշվառման համակարգի բացակայության, տեղաշարժի անվերահսկելիության, ինչպես նաև մի շարք անհրաժեշտ պայմանների բացակայության պարագայում, մասնավորապես այն, որ անհնար է լաբորատոր փորձաքննության միջոցով պարզել արդյոք կենդանին հիվանդ է, թե՝ վակցինացված, վակցինացում իրականացնելը նպատակահարմար չէ: 


Դեպքի վերաբերյալ մանրամասներ ճշտելու նպատակով «Իրազեկ և պաշտպանված սպառող» ՀԿ աշխատանքային խումբը Կազմակերպության նախագահ Բաբկեն Պիպոյանի գլխավորությամբ այս պահին մեկնել է Կապան քաղաք՝ տեղում ծանոթանալու ստեղծված իրավիճակին, պարզելու ինչն է հանդիսացել վարակի պատճառ, ինչ աշխատանքներ են իրականացվել պատկան մարմինների կողմից, ինչու խնդիրը չի բարձրաձայնվել:  Հ.Գ. Բրուցելոզ հիվանդության թաքնված շրջանը տևում է 3 շաբաթից մինչև 2 ամիս։ Հիվանդությունն ուղեկցվում է բարձր ջերմությամբ (39-40°), որը կարող է տևել մի քանի շաբաթ։ Տենդը կարճատև ընդմիջումներից հետո կարող է կրկնվել մի քանի անգամ և ուղեկցվում է դողով։ հիվանդության ախտանիշներից են խիստ արտահայտված քրտնարտադրությունը, անքնությունը, վերջույթներում ճնշող ցավերի զգացումը, ախորժակի նվազումը, բերանի չորությունը, լեզվի չափավոր փառակալումը, ծարավի զգացումը, փորկապությունը, հոդային, ոսկրային ցավերը, իսկ սեռական օրգանների կողմից կարող է զարգանալ միակողմանի օրխիտ, երբեմն նաև երկկողմանի, ինչպես նաև ամորձիների ցավոտություն։
