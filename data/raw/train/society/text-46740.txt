
Հայաստանի էլեկտրաէներգետիկ սեկտորում ստեղծված բարդ իրավիճակը, որտեղ էլեկտրականության տարիֆների բարձրացումը բողոքի զանգվածային ցույցերի պատճառ է դարձել, բացառապես տնտեսական, այլ ոչ թե քաղաքական պատճառներ ունի և այդ սեկտորի համակարգային խնդիրների արդյունքն է: Այս մասին հայտարարել էր «Ինտեր ՌԱՕ»-ի վարչության նախագահ Բորիս Կովալչուկը:


«Ինտեր ՌԱՕ»-ն վերահսկում է «Հայաստանի էլեկտրական ցանցերը», որը մենաշնորհ ունի երկրի բաշխչ ցանցերի համակարգում: Ծանր ֆինանսական վիճակում գտնվող ընկերությունը հայց է ներկայացրել Հանրային ծառայությունները կարգավորող հանձնաժողովին՝ 40 %-ով բարձրացնել էլեկտրաէներգիայի գինը, և հանձնաժողովը մասնակիորեն բավարարել է  հայցը՝ տարիֆը բարձրացնելով 16 %-ով:


«Հայաստանի էլեկտրաէներգետիկայի ոլորտում իրավիճակը բացառապես տնտեսական հիմքեր ունի, այդտեղ առհասարակ քաղաքականություն չկա»,-ասել է Կովալչուկը: Վերջինս հայտարարել է, որ «Ինտեր ՌԱՕ»-ն ողջունում է աուդիտ անցկացնելու գաղափարը. «Ես վստահ եմ, որ այդ աուդիտի արդյունքում կարվեն եզրակացություններ, որոնք կհաստատեն ոլորտում համակարգային փոփոխություններ կատարելու նպատակահարմարությունը»,- ասել է նա:


Ի պատասխան Կովալչուկի այս հայտարարությանը ՀՀ Հանրային ծառայությունները կարգավարող հանձնաժողովը հայտնել է իր դիրքորոշումը, որը ներկայացնում ենք ստորեւ.


«ՀՀ Հանրային ծառայությունները կարգավարող հանձնաժողովն անհասկանալի և հիմնազուրկ է համարում ստեղծված իրավիճակի շուրջ պարոն Կովալչուկի հնչեցրած դիրքորոշումը, ինչը պատրաստ է ապացուցել նաև միջազգային խորհրդատուների հետ քննարկումների ժամանակ: 


Հանձնաժողովը պնդում է, որ ՀՀ օրենսդրությունը, մասնավորապես կարգավորման ոլորտին առնչվող, լիովին համապատասխանում է միջազգային փորձին և ունի լայն կիրառում: 


Ստեղծված իրավիճակում անընդունելի ենք համարում սեփական բացթողումներին և թերացումներին էլ ավելի ուշադրություն դարձնելու փոխարեն՝ դրանց արդարացման պատճառ փնտրելու փորձը»,- նշվում է հայտարարության մեջ:
