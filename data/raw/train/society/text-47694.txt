
Սերժ Սարգսյանը հայտարարել էր, որ օգոստոսի 1-ին սպասվելիք էլեկտրաէներգիայի սակագնի թանկացումը 7 դրամով սուբսիդավորվելու է պետության կողմից: Սակայն մինչ օրս հայտնի չեն սուբսիդավորման աղբյուրները:


Էներգետիկայի և բնական պաշարների նախարար Երվանդ Զախարյանը, պատասխանելով «Իրազեկ քաղաքացիների միավորման» հարցմանը, արդեն երկրորդ գրությամբ վերահաստատել է, որ դեռևս հստակեցված չեն այդ սուբսիդավորման աղբյուրները և շահառուների շրջանակը:


Այսինքն, Հայաստանի կառավարությունում դեռևս չգիտեն, թե որտեղի՞ց են գտնելու խոստացված սուբսիդավորման գումարները, չգիտեն նաև, թե կոնկրետ ո՞ր բաժանորդների էլեկտրաէներգիան են սուբսիդավորելու, թեև նոր սակագինն ուժի մեջ է մտնում արդեն վաղվանից:


«Իրազեկ քաղաքացիների միավորում» հասարակական կազմակերպության տարածած հայտարարության մեջ նշվում է. «Եթե գործադիրը սուբսիդավորի բոլոր խմբերի բաժանորդներին (արդյունաբերական ձեռնարկություններ, կազմակերպություններ և բնակիչ-բաժանորդներ), ապա դա կարժենա ամսական շուրջ 3 միլիարդ դրամ (6 մլն ԱՄՆ դոլար), ինչը բավականին մեծ գումար է: Տարեկան կտրվածքով դա կազմում է շուրջ 35 միլիարդ դրամ (74 միլիոն ԱՄՆ դոլար), ինչը ՀՀ պետական բյուջեի մոտ 3 տոկոսն է: Ուստի այդ գումարը դժվար կլինի վերադարձնել հարկերի հաշվին կամ փոխհատուցել հերթական վարկի ներգրավմամբ (քանի որ Հայաստանի պետական պարտքը առանց այդ էլ ահռելի է):


Սակայն եթե Կառավարությունը որոշի սուբսիդավորել միայն բնակիչ-բաժանորդներին, ապա դա պետության վրա կնստի ամսեկան ընդամենը 1 միլիարդ դրամ (2 միլիոն ԱՄՆ դոլար): Բայց այդ պարագայում էլեկտրաէներգիայի համար թանկացած գնով կվճարեն արդյունաբերական ձեռնարկություններն ու այլ կազմակերպությունները, ինչը կհանգեցնի էական գնաճի և կնվազեցնի տեղական արտադրանքի մրցունակությունը միջազգային շուկաներում ու մասնավորապես՝ ԵՏՄ տարածքում, որի անդամ բոլոր երկրներում էլեկտրաէներգիան զգալիորեն ավելի էժան է, քան Հայաստանում: Արդյունքում էլ ավելի կնվազի արտահանումը ՀՀ–ից դեպի ԵՏՄ երկրներ»:


Հիշեցնենք, որ Հանրային ծառայությունները կարգավորող հանձնաժողովի հունիսի 17-ի որոշմամբ՝ սահմանված սակագները ուժի մեջ են մտնելու օգոստոսի 1-ից:
