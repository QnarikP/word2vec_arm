
ՀՊՃՀ-ի (Պոլիտեխնիկ) ռեկտորի ժամանակավոր պաշտոնակատար Հովհաննես Թոքմաջյանը օրերս համալսարանում հրավիրված ասուլիսի ժամանակ լրագրողների դատին էր ներկայացրել, իր հավաստիացմամբ, իր աշխատակցուհու հետ տեղի ունեցած սեքս-սկանդալում իր անմեղությունն ապացուցող մի տեսանյութ:


Հիշեցնենք, որ անցյալ օգոստոսին համացանցում հրապարակվել էր սկանդալային խոսակցություն, որի գլխավոր գործող անձինք Պոլիտեխնիկի ռեկտոր Հովհաննես Թոքմաջյանը և նրա աշխատակցուհի Ռուզաննա Հայրապետյանն էին: Թոքմաջյանը սկանդալից հետո հայտարարեց, թե կիբեռհանցագործները կոտրել են իր էջը, նա պնդեց, որ անգամ խոսակցությունը կեղծ եւ նախապես ծրագրավորված է եղել: Նկատենք, որ խոսակցության մեջ եղել են նաև վիրավորական արտահայտություններ ԿԳ նախարար Արմեն Աշոտյանի հասցեին: 


Իսկ, ահա, 10 ամիս անց Թոքմաջյանի ներկայացրած տեսանյութում երևում էր, թե ինչպես սեքս-սկանդալի առիթով հարուցված քրեական գործով վկա, ՀՊՃՀ տեղեկատվական և հեռահաղորդակցական տեխնոլոգիաների վարչության նախին պետ Վլադիմիր Խոյեցյանը և նրա գործընկեր Վահե Կիրակոսյանը մտնում են սրճարաններ, զրուցում ու դուրս գալիս, ինչպես են երիտասարդներն անցնում փողոցը:


Տեսանյութերում, սակայն, չէր երևում, թե ինչպես են երիտասարդները սեքս-սկանդալ նախապատրաստում, մինչդեռ Հովհաննես Թոքմաջյանը վստահեցնում էր, թե սրճարանում գտնվելու ժամանակահատվածը համընկնում է իր ֆեյսբուքյան էջը կոտրելու ժամանակահատվածի հետ: 


Տեսանյութի վերաբերյալ մեկնաբանություն խնդրեցինք Վլադիմիր Խոյեցյանից:


«Իրականում՝ նախաքննական մարմինը դեռ 8 ամիս առաջ այդ տեսանյութերը վերլուծել է, բայց չի կցել գործին՝ որակելով որպես գործի քննության համար ոչ արժեքավոր փաստ: Այսինքն՝ եթե քննչական մարմինն այս տեսանյութերի մեջ ինչ-որ մի բան տեսներ, ապա ինձ արդեն մեղադրանք կառաջադրեր, ասեմ ավելին՝ այս գործով նույնիսկ չկա կասկածյալ, ուր մնաց՝ լիներ մեղադրյալ, իսկ ես այս գործով անցնում եմ պարզապես որպես վկա»,- պատմեց  Վլադիմիր Խոյեցյանը: Նրա խոսքով՝ իրավապահները վաղուց հասկացել են, որ ինքը որևէ կապ չունի սեքս-սկանդալի պատրաստման կամ հրապարակայնացման հետ: Խոյեցյանը մեկնաբանեց նաև տեսանյութերի բովանդակությունը. ըստ Խոյեցյանի՝ առաջին հատվածում իրեն նկարել են Solo սրճարանում, որի մի մասը նա քննարկվող ժամանակահատվածում  որպես աշխատասենյակ է օգտագործել: Այս հանգամանքը վկայակոչելով՝ Խոյեցյանը ծիծաղելի է համարում այնտեղ ինչ-որ բան նախապատրաստելու մեղադրանքը:


«Երկրորդ տեսանյութը «Տրիումֆ» սրճարանից է: Եթե տեսանյութն ուշադիր նայեք, ապա կնկատեք, թե ինչպես մենք նույնիսկ սրճարանում չենք նստել, Վահե Կիրակոսյանը մտել է զուգարան, ես սպասել եմ, նա դուրս է եկել, միասին հեռացել ենք սրճարանից, այդ ամենը տևել է մի քանի րոպե:  Այդ ընթացքում ոչ մի նախապատրաստման մասին խոսք լինել պարզապես չի կարող: Իսկ տեսանյութի վերջին հատվածը նկարված է Ամիրյան փողոցի հետևի բակում, որտեղ ապրում են իմ ծնողները: Երևում է, թե ինչպես տնից դուրս եմ գալիս, քայլում, ընդ որում՝ առկա է միայն այդ մասը, սակայն իրականում կա նաև շարունակությունը: Այն մասը, թե ինչպես ինձ զանգ է գալիս, ես վերցնում եմ հեռախոսը, իսկ ինձ հայտնում են, որ ռեկտորի ֆեյսբուքը ջարդել են, ռեկտորի ԺՊ-ի կողմից ներկայացված տեսանյութում մոնտաժվել է: Չնայած՝ ոստիկանությունը հետո պարզել է, որ զանգին պատասխանելու ժամանակահատվածը համընկնում է  նամակագրության տարածման ժամանակահատվածի հետ: Իսկ, ահա, ամբողջական տեսանյութում երևում էր, թե ինչպես զանգից հետո ես նստում եմ տաքսի ու հասնում Պոլիտեխնիկ: Ընդ որում՝ ՀՊՃՀ հասնելուց հետո էլ դեռ նամակագրության տարածումը շարունակվում էր: Ես իմ ձեռքով եմ ընդհատել այդ պրոցեսը. Թոքմաջյանի գաղտնաբառը փոխել եմ, որ գործընթացը կասեցվի»,- ասաց Խոյեցյանը:


Մեր զրուցակիցը հավելեց նաև, որ Թոքմաջյանը լավ է հասկանում՝ իրավական առումով իրեն (Խոյեցյանին) ոչինչ չի կարող անել, այդ պատճառով ընտրել է հանրային կարծիք ստեղծելու մեթոդը: Ըստ Պոլիտեխնիկի նախկին աշխատակցի՝ եթե տեսանյութին կցվում է սկանդալային վերնագիր, ռեկտորն էլ մեկնաբանում է այն որպես բացահայտում, բնական է՝ կարող է հանրային որոշակի կարծիք ձեւավորվել:


«Թոքմաջյանն ուներ հենց այդ հարցը լուծելու խնդիր. եթե 100 հոգուց 50-ի մոտ կարող է կասկած առաջանալ, թե գուցե ես դրա մեջ մեղավորություն ունեմ, ապա Թոքմաջյանը հանրության աչքում 50 տոկոսով մաքրվում է»,- ասում է երիտասարդ մասնագետը: Նրա խոսքով,  տեսանյութերի պատրաստումից, տարածումից բացի՝ ՀՊՃՀ-ում Թոքմաջյանը զբաղված է նաև իր ենթակաների «լայքերի» վերահսկողությամբ:


Խնդրեցինք մեկնաբանել նաև Թոքմաջյանի այն արտահայտությունը, որ ՀՊՃՀ-ից պետք է դուրս շպրտել Խոյեցյաններին և Խաչատրյաններին: Վլադիմիր Խոյեցյանն ասաց, որ առանձնապես չի զարմանում նման արտահայտություններից: Ըստ նրա՝ ռեկտորն այդպիսով «խաղում է հանդիսատեսի համար»: Խոյեցյանը ուշադրություն հրավիրեց նաև այն հանգամանքի վրա, որ բացի անմեղության կանխավարկածի խախտումից, Թոքմաջյանը իր հայտնի ասուլիսի ժամանակ նաև խախտել է նախաքննական գաղտնիքը չտարածելու սկզբունքը:


Այնուհանդերձ, Խոյեցյանը չի շտապում իր պատիվն ու գործարար համբավն արատավորելու համար դատական հայց ներկայացնել ընդդեմ Հովհաննես Թոքմաջյանի, թեեւ նրա փաստաբանը պնդում է, որ դատը հեշտությամբ կարելի է շահել:


«Իմ արածը կարող է նմանվել ընկածին ծեծելու հետ, իսկ այդ մարդը վերջին շրջանում շատ հարվածներ է ստացել»,- եզրափակեց Վլադիմիր Խոյեցյանը:


Լիլիթ Լալայան


 
