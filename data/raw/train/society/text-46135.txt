
Մարդու իրավունքների եվրոպական դատարանը հունիսի 16-ին բավարարել է «Սարգսյանն ընդդեմ Ադրբեջանի» հայցը՝ արձանագրելով, որ Ադրբեջանը խախտել է կոնվենցիայի մի շարք հոդվածներ: Վճռի մեջ մասնավորապես նշվում է. «Այն փաստը, որ Հայաստանի եւ Ադրբեջանի միջեւ բանակցությունները շարունակվում են, Ադրբեջանի կառավարությանը չի ազատում պատասխանատվությունից»: Ըստ դատարանի որոշման՝ Սարգսյանի իրավունքները պետք է վերկանգնվեն:


Նշենք, որ այս գործը կարեւոր նշանակություն ունի 27-ամյա ղարաբաղյան հակամարտության ընթացքում տեղահանված եւ փախստականի կարգավիճակ ձեռք բերած ավելի քան մեկ միլիոն քաղաքացիների համար ինչպես Հայաստանում, այնպես էլ Ադրբեջանում:


Վճիռը հրապարկվել է Ադրբեջանում առաջին Եվրոպական խաղերի մեկնարկին զուգահեռ եւ այս երկրում մարդու իրավունքների պաշտպանության դեմ թշնամական վերաբերմունքի նկատմամբ միջազգային հանրության դրսեւորած ուշադրության պայմաններում: Ադրբեջանի այդպիսի վերաբերմունքի հետեւանքն են ավելի քան 100 իրավապաշտպանների, քաղաքական ակտիվիստների, լրագրողների եւ բլոգերների բանտարկությունները: Սպասվում է նաեւ, որ հունիսի 16-ին Ժնեւում կայանալիք ՄԱԿ-ի Մարդու իրավունքների խորհրդի նիստի ժամանակ ՄԱԿ-ում` ներքին տեղահանված անձանց իրավունքների հարցերով հատուկ զեկուցող Չալոկա Բեյանին կներկայացնի իր տարեկան զեկույցը, որտեղ կանդրադառնա նաեւ Լեռնային Ղարաբաղի հակամարտությանը:


Եվրոպական դատարանում ներկայացված գործը վերաբերում է Սարգսյանների ընտանիքին, որոնք 1992թ. ադրբեջանական զինուժի ավերիչ ռմբակոծությունների հետեւանքով ստիպված էին եղել հեռանալ եւ թողնել իրենց հայրենի գյուղը` Գյուլիստանը, ուր այլեւս չեն կարողացել վերադառնալ այդ ժամանակից ի վեր: Մինաս Սարգսյանի՝ դիմողի, այնուհետեւ նրա տիկնոջ՝ Լենայի մահից հետո, նրանց դուստրը եւ որդին ճանաչվեցին գործով իրավահաջորդներ:


Նշենք, որ 1992թ. Մինաս Սարգսյանը իր ընտանիքի հետ հարկադրաբար լքել էր իր տունը եւ տեղափոխվել Հայաստան: 2006թ. օգոստոսի 11-ին վերջինս  ՄԻԵԴ հայց էր ներկայացրել` իր ընտանիքի տեղահանության դեմ պաշտպանություն ակնկալելով՝ հիմնվելով սեփականության պաշտպանության Մարդու իրավունքների եվրոպական կոնվեցիայի 1-ին արձանագրության 1-ին հոդվածի (գույքային իրավունքների պաշտպանություն), ինչպես նաեւ 8-րդ հոդվածի (անձնական եւ ընտանեկան կյանքի նկատմամբ հարգանքի իրավունք) վրա: Բացի այդ, Սարգսյանների պնդմամբ, Գյուլիստանում գտնվող ազգականների գերեզմաններ այցելելու հնարավորության բացակայությունը նույնպես հանգեցրել է ՄԻԵԿ 8-րդ հոդվածի խախտման: Հիմնվելով ՄԻԵԿ 13-րդ հոդվածի վրա՝ Սարգսյանների կողմը նաեւ նշում է, որ Ադրբեջանից տեղահանված էթնիկ հայերին հասանելի չեն արդյունավետ պաշտպանության միջոցներ (13-րդ հոդված)։ Ի վերջո, «Սարգսյանն ընդդեմ Ադրբեջանի»  գործը վերաբերում է նաեւ էթնիկական ծագման հիմքով խտրականության մասին դիմողների բողոքին (14-րդ հոդված):
