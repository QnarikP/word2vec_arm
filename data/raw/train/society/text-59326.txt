
Դպրոցների եւ մանկապարտեզների 30 տնօրեններ դատական հայց են ներկայացրել ընդդեմ «Իրազեկ քաղաքացիների միավորում» հասարակական կազմակերպության եւ նրա ղեկավար Դանիել Իոանիսյանի: Նրանք պահանջում են ներողություն հայտնել եւ երկուական միլիոն դրամ`իրենց պատիվն ու արժանապատվությունն արատավորելու համար: 30 հայցերը վարույթ են ընդունվել Աջափնյակ եւ Դավիթաշեն վարչական շրջանների ընդհանուր իրավասության դատարանում:


Ընտրակակն շրջանում «Իրազեկ քաղաքացիների միավորումը» հրապարակեց իր հետաքննության արդյունքները, որոնք ապացուցում էին, որ հարցված 114 դպրոցի ու մանկապարտեզի տնօրենները ՀՀԿ-ի օգտին քարոզչություն են իրականացնում: Նրանցից ոմանք  ներկայացված ձայնագրություններում խոստովանում են, որ ցուցակագրում են ՀՀԿ-ի պոտենցիալ ընտրողներին՝ երեխաների ծնողներին կամ իրենց աշխատակիցներին, եւ ուղարկում են ցուցակները համայնքապետարաններ կամ մարզպետարաններ:


Ընտրական օրենսգրքի 18-րդ հոդվածի 6-րդ մասի համաձայն` արգելվում է նախընտրական քարոզչություն կատարել եւ ցանկացած բնույթի քարոզչական նյութ տարածել, ի թիվս այլոց, ուսումնական հաստատությունների մանկավարժական կազմի աշխատողներին` իրենց լիազորություններն իրականացնելիս:


Իշխող ՀՀԿ-ն շտապեց հայտարարել, որ ԻՔՄ հետաքննության «հերոսները» օրենք չեն խախտել, իբր քարոզչությամբ զբաղվել են բացառապես աշխատանքային ժամից հետո եւ աշխատավայրից դուրս: Ավելին, ՀՀԿ փոխնախարար Արմեն Աշոտյանը հայտարարեց, որ պետք է հասարակական կազմակերպության դեմ վարույթ սկսել՝ մարդկանց զրպարտելու փորձի համար:


ԻՔՄ ղեկավար Դանիել Իոանիսյանը վստահ է, որ իր դեմ ներկայացված հայցերը ուղղորդված են մեկ կենտրոնից, եւ դրանով իշխանությունները նպատակ ունեն սահմանափակել խոսքի ազատության իրացման հնարավորությունը:


«Երբ 30 մարդ, 30-ն էլ ՊՈԱԿ-ների տնօրեն են, մեծ մասն էլ՝ իշխող կուսակցության անդամ, եւ գրեթե նույն օրը հայց են ներկայացնում՝ օգտվելով, գոնե մեծ մասը, նույն փաստաբանական կազմակերպության ծառայություններից, եւ նույն պահանջն են ներկայացնում, ի դեպ, դա տեղի է ունենում այն բանից հետո, երբ իշխող կուսակցության ներկայացուցիչները խոստանում են, որ մեզանով զբաղվելու են ընտրություններից հետո, շա՜տ միամիտ կլիներ կարծել, որ այս 30 հոգին ինքնաբուխ են դատի տվել մեզ», - ասել է Իոանիսյանը:


Ամեն դեպքում, նրա խոսքով, ինքն ու իր կազմակերպությունը չեն պատրաստվում ընկրկել, հակառակը՝ ավելի մեծ ուշադրություն են հատկացնելու այս տնօրեններին՝ ավելի մեծ կոռուպցիոն գործարքներ հայտնաբերելու ակնկալիքով:


«Մենք ուզում ենք ցույց տանք, որ այս տնօրենների հետևում միգուցե կան այլ կեղտոտ գործարքներ, պատմություններ, որոնք մենք ջրի երես կհանենք, որովհետև այս տնօրենները փորձում են սահմանափակել խոսքի ազատության իրացումը։ Հիմա եթե իրենց հաջողվի մեզ ինչ-որ ձև պատժել, վաղը չէ մյուս օրը ուրիշները կասեն՝ «լավ, բեր էս հետաքննությունը չանեմ, հետո տես ինչ գլխացավանք կունենամ», - «Ազատություն» ռադիոկայանի հետ զրույցում ասել է Դանիել Իոանիսյանը: 
