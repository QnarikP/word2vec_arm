
Մարդու իրավունքների պաշտպան Արման Թաթոյանը կարծում է, որ ավելի արդյունավետ կլինի «Հաց բերող» Արթուր Սարգսյանի բուժումը կազմակերպել քաղաքացիական հիվանդանոցում, հայտարարել է մարդու իրավունքների պաշտպան Արման Թաթոյանը: «Առողջական վիճակի հետ կապված երկու լուծում կարող է լինել: Առաջինը շուրջօրյա հերթապահություն սահմանելն է, նույնիսկ ՔԿՀ-ում, բայց կարծում եմ՝ ավելի արդյունավետ կլինի քաղաքացիական հիվանդանոց տեղափոխելը», - լրագրողների հետ զրույցում ասել է օմբուդսմենը:


Նրա խոսքով, ՄԻՊ գրասենյակի աշխատակիցներն առավոտյան եղել են Դատապարտյալների հիվանդանոցում, ստուգել են բոլոր հանգամանքները: Արթուր Սարգսյանը հրաժարվում է տեղափոխվել քաղաքացիական հիվանդանոց:


Արման Թաթոյանը տեղեկացրել է նաեւ, որ քրեական  հետապնդում իրականացնող մարմիններին ուղարկել է նամակներ, որպեսզի նրանք քննարկեն խափանման միջոցը փոխելու հնարավորությունը:


«Ես կարող եմ միայն  պահման պայմանների արդյունավետ վերահսկողություն իրականացնել», - նշել է օմբուդսմենը:


Հիշեցնենք, 2016- հուլիսին «Սասնա ծռեր» խմբին սնունդ հասցնելու համար ՊՊԾ գունդ մտած Արթուր Սարգսյանը կալանքից ազատվելուց որոշ ժամանակ անց կրկին կալանավորվել է: Նա տառապում է վտանգավոր հիվանդությամբ: Փետրվարի 10-ին Սարգսյանը ի նշան բողոքի հացադուլ է հայտարարել: 
