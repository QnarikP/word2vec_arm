
2013-ի հունիսի 1-ին Գորիսում տեղի ունեցած սպանության գործով Բուդաղյանների շահերի պաշտպան Հայկ Ալումյանը որոշ տեղեկություններ է տվել դատավարության ընթացքի մասին:


Հիշեցնենք՝ 2013-ի հունիսի 1-ին Սյունիքի այն ժամանակվա մարզպետ Սուրիկ (Լիսկա) Խաչատրյանի տան մոտ տեղի ունեցած հրաձգության հետեւանքով սպանվել է գործարար Ավետիք Բուդաղյանը, ծանր վիրավորում է ստացել նրա եղբայր, Արցախի ՊԲ գնդի հրամանատար Արտակ Բուդաղյանը: Ըստ մամուլում տարածբված տեղեկության, ողբերգական միջադեպի պատճառը եղել է Լիսկայի եւ Բուդաղյանների միջեւ վիճաբանությունը, նույն օրն ավելի վաղ Լիսկան բռնություն է գործադրել Ավետիք Բուդաղյանի նկատմամբ եւ հայհոյել է նրան: Սպանությունից հետո Լիսկայի տանից առգրավվեց մեծ քանակությամբ ապօրինի զենք-զինամթերք, նրա որդին կալանավորվեց սպանություն գործելու մեղադրանքով, սակայն մի քանի ամիս անց ազատ արձակվեց: Բուդաղյաններն այժմ գործով անցնում են որպես մեղադրվող կողմ՝ Լիսկայի տան վրա զինված հարձակում գործելու մեղադրանքով:


Հայկ Ալումյանը այսօր լրագրողներին ասաց, որ այս ընթացքում Սահմանադրական դատարանը գործին տվել է գնահատականներ, իսկ Վերաքննիչ դատարանը մասամբ  համաձայնել է իրենց  բողոքի փաստարկների հետ:


«Սա նշանակում է, որ Բուդաղյանների գործով պետք է տեղի ունենա բաց, հրապարակային դատավարություն, որի ընթացքում կպարզվի, թե արդյո՞ք Ավետիք Բուդաղյանն է նախահարձակ եղել, իսկ Սուրիկ Խաչատրյանը եւ մերձավորները պաշտպանվել են, թե՞ հակառակը՝ նրանք են հարձակվողները եղել եւ մեղավորը այս ամբողջ դեպքերի»,- ասել է Հայկ Ալումյանը:


Փաստաբանը վստահություն է հայտնել, որ վաղ թե ուշ մեղավորները բացահայտվելու են: «Թող չհուսան, որ կարողանալու են այս պատմությունից մաքուր դուրս գալ»,-  ասել է Ալումյանը:
