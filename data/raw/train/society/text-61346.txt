
Նորվեգիայում հայաստանցի վեց փախստականներ են հայտնվել, որոնց մուտքը սկանդինավյան այդ երկիր զարմացրել է տեղի իշխանություններին: Նրանք մեքենայով Նորվեգիա են մտել Նորվեգիայի և Ռուսաստանի միջև հյուսիսային ամենահեռավոր ճանապարհով:


Ինչպես փոխանցում է «Ազատություն» ռադիոակայանը, նորվեգացի պաշտոնյաները հարցում են ուղարկել ռուսաստանցի գործընկերներին, թե ինչպես են հայերը հատել Արկտիկայի հեռավոր սահմանային անցակետը, այն դեպքում, երբ Նորվեգիայի և Ռուսաստանի միջև սահմանը պաշտպանելու փոխադարձ համաձայնագիր կա, ըստ որի՝ առանց պատշաճ փաստաթղթերի չի թույլատրվում անցնել սահմանը:


Նորվեգական կողմից սահմանային անցակետ Ստորսկոգի ոստիկանապետ Էլեն Կատրին Հետտան Associated Press-ին ասել է, որ փախստական հայաստանցիները Նորվեգիա են մտել երեքշաբթի օրը: Անունները չեն նշվում, բայց հայտնի է, որ նրանց թվում առնվազն մեկ երեխա կա․ ոստիկանապետն ասել է, որ Նորվեգիա մտած վեց հայերը 4 տարեկանից մինչև 58 տարեկան են: Պարզ չէ՝ արդյոք նրանք մեկ ընտանիք են, դեռևս նրանց ինքնությունը մանրամասնող լուրեր չկան:


Նորվեգական Ստորսկոգին ռուսական կողմից ամենամոտ բնակավայրը Կարելիայի հյուսիսում գտնվող Զապոլյարնի ավանն է: Ըստ Google-ի քարտեզի՝ դրանց միջև ճանապարհի երկարությունը շուրջ 70 կիլոմետր է, որը մեքենայով կարելի է անցնել մոտավորապես մեկ ժամում: Մինչ սահմանը՝ ռուսական կողմում սահմանային անցակետ ու մաքսակետ կա:


Ստորսկոգի ոստիկանապետն ասել է, որ Ռուսաստանի իշխանություններին հարցում է ուղարկվել, թե ինչու են նրանք թույլատրել փախստական հայերին անցնել սահմանը առանց համապատասխան վիզաների:


Associated Press-ը նշում է, որ 2015-ի հոկտեմբերի 30-ից հետո սա առաջին անգամն է, որ փախստականներն անցնում են Նորվեգիայի սահմանը:
