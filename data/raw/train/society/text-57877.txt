
Մայր Աթոռ Սուրբ Էջմիածնում կայացած հանդիպման արդյունքում համաձայնություն է ձեռք բերվել, որը սահմանում է Պոլսո հայոց պատրիարքի ընտրության ընթացակարգը: Մայր Աթոռի մամլո դիվանից հայտնում են, որ Ամենայն հայոց կաթողիկոս Գարեգին Բ-ի հրավերով ժամանած գործող պատրիարքական տեղապահ Արամ արք. Աթեշյանի, Սահակ եպս. Մաշալյանի, Գերմանիայի հայոց թեմի առաջնորդ Գարեգին արք. Բեքչյանի  եւ այլոց մասնակցությամբ տեղի ունեցած երկօրյա քննարկումների ընթացքում անդրադարձ է եղել Կ. Պոլսի Հայոց Պատրիարքության կյանքում վերջին օրերին տեղ գտած իրադարձություններին, պատրիարքական ընտրությունների կազմակերպման գործընթացի շուրջ առաջացած հուզումներին ու տարակարծություններին: 


Տեղի ունեցած հանդիպումների և քննարկումների արդյունքում, մասնավորապես, ձեռք է բերվել հետևյալ ընդհանուր համաձայնությունը. - Պատրիարքության Կրոնական ժողովի հրավերով Եկեղեցական համագումար ժողովը մինչև ս. թ. մարտի 15-ը կատարում է տեղապահի ընտրությունը: Տեղապահի ընտրությամբ, ըստ Եկեղեցու կանոնակարգի, դադարեցվում են Պատրիարքական ընդհանուր փոխանորդի լիազորությունները, - Աթոռի միաբան եպիսկոպոսները հավասար իրավունք ունեն առաջադրելու իրենց թեկնածությունը տեղապահի ընտրություններին, - Տեղապահի ընտրությունից հետո Կրոնական ժողովը ստեղծում է եկեղեցականներից և աշխարհականներից կազմված հանձնաժողով՝ օրենքով սահմանված կարգով Պատրիարքական ընդհանուր փոխանորդից ընտրված տեղապահին հանձնում-ընդունումը կազմակերպելու համար,  Նախաձեռնակ մարմինը վեց ամսվա ընթացքում, տեղապահի գլխավորությամբ, կազմակերպում է Կոստանդնուպոլսի Հայոց Պատրիարքի ընտրությունը` ըստ գործող ընթացակարգերի, - Պատրիարքական ընտրությունները՝ վեցամսյա ժամկետում տեղի չունենալու պարագայում, Կրոնական ժողովի հրավերով Պատրիարքության Եկեղեցական համագումար ժողովը և համայնքային հաստատությունների ատենապետերի ժողովը իրենց վերապահված լիազորությունների շրջանակում դնում են տեղապահի և Նախաձեռնարկ մարմնի վստահության քվեի հարցը:



Հիշեցնենք, որ փետրվարի սկզբին Մաշալյան եպիսկոպոսը հրաժարականի մասին գրավոր հայտարարություն էր տարածել՝ բողոքելով պատրիարքական տեղապահ Աթեշյանի պահվածքի դեմ եւ նշելով, որ վերջինս ամեն կերպ խոչընդոտում է պատրիարքի ընտրությունների անցկացմանը։

