
Ազնվություն կյանքում ու քաղաքական գործունեությունում։ Այսպիսին է բնութագրում քաղաքական գործիչ Կարեն Դեմիրճյանին նրա այրին՝ Ռիմա Դեմիրճյանը։


Ինչպես փոխանցում է «Ա1+»-ը, ամուսնու շիրիմի մոտ այսօր տիկին Ռիման հիշել է նրա ամենահաճախ կրկնվող խոսքերը. «Մեր ժողովուրդը մեղք է, մանկան պես միամիտ է, նրան միշտ խաբել են, իսկ ես չեմ խաբի իմ ժողովրդին երբեք, եւ եթե իմ գործունեության ընթացքում մի փոքր բարձրացնեմ ժողովրդի մակարդակը, ես իմ պատմական առաքելությունը կհամարեմ ավարտված»,-ասել է նա ու հավելել, որ Կարեն Դեմիրճյանը պահեց իր չխաբելու խոստումը՝ երդման նման. «Ասում են, թե քաղաքականությունն ու ազնվությունը անհամատեղելի են, բայց միշտ էլ կան բացառություններ։ Կարեն Դեմիրճյանն այդ բացառություններից էր»։


Կարեն Դեմիրճյանը չհասցրեց կատարել իր առաքելությունը, ցավով նշում է այրին, եթե դեռ ողջ լիներ, այսօր մենք այլ Հայաստան կունենայինք. «Մի քիչ ավելի բարեկարգ, բոլորի համար հավասար, այսպիսի բեւեռացում եւ չքավորություն չէր լինի»։
