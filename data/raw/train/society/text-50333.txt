
Երեւանի հանրապետական դատաբժշկական գիտագործնական կենտրոնից այսօր՝ նոյեմբերի 6-ին, իրենց բնակավայրեր տեղափոխվեցին Տուլայում ավտոբուսի վթարից զոհված 8 ուղեւորների մարմինները: Հայտնում է News.am-ը:


Զոհերից 3-ը՝ Հրաչ Բադալյանը, Գագիկ Մանուկյանն ու Վարուժան Ստեփանյանը Գեղարքունիքի Գեղամավան, իսկ Արտաշես Հովհաննիսյանը՝ Ներքին Գետաշեն համայնքներից էին, Սպարտակ Նալբանդյանը՝ Տավուշի Գանձաքար գյուղից, Գառնիկ Հակոբյանը՝ Լոռու մարզի Հարթագյուղ համայնքից, Հայկ Հովհաննիսյանը՝ Գեղարքունիքի մարզի Սեւան քաղաքից, Հակոբ Ալիխանյանը՝ Սավուշի մարզի Դիլիջան քաղաքից: 7 զոհերի հուղարկավորությունը տեղի կունենա վաղը՝ նոյեմբերի  7-ին, իսկ Հայկ Հովհաննիսյանինը՝ այսօր:


Նշենք, որ նոյեմբերի 5-ին Երեւան են ժամանել Տուլայում վթարված ավտոբուսի 32 ուղեւորները, որոնցից 10-ը տեղափոխվել են հիվանդանոց եւ այսօր առավոտյան 8–ը դուրս են գրվել։ ՌԴ ԱԻՆ օդանավի հատուկ չվերթով Հայաստան են տեղափոխվել նաեւ վթարի հետեւանքով մահացած ութ ուղեւորների մարմինները:
