
ՀՀ Հանրային ծառայությունները կարգավորղ հանձնաժողովին չի մտահոգում այն հանգամանքը, որ «Հայաստանի էլեկտրական ցանցեր» ընկերության նոր գնորդը գրանցված է օֆշորում: Ինչպես հայտնում է Արմենպրեսը, հոկտեմբերի 1­-ին լրագրողների հետ հանդիպմանը ՀԾԿՀ անդամ Սամվել Արաբաջյանն ընդգծել է, որ իրավական առումով որևէ արգելք, սահմանափակում չկա, և ընկերությունն աշխատելու է այն օրենքներով և պայմանագրերով, որոնք առկա են, և այդպես էր լինելու ցանկացած ընկերության պարագայում: Հիշեցնենք, որ Հանրային ծառայությունները կարգավորղ հանձնաժողովը հոկտեմբերի 1-­ին կայացած նիստում թույլատրել է «Ինտեր ՌԱՕ» ընկերությանը սեփականության իրավունքով իրեն պատկանող «Հայաստանի էլեկտրական ցանցեր» փակ բաժնետիրական ընկերության 100 տոկոս բաժնետոմսերը վաճառելու «Լիորմանդ Հոլդինգզ Լիմիթեդ» ընկերությանը: Մինչ այդ նույն ընկերության անունը հնչել էր Կառավարության նիստում, որտեղ ազդարարվեց ՀԷՑ-ի վաճառքի մասին: Միաժամանակ, երեկ «Ինտեր ՌԱՕ» ընկերությունը տեղեկություն է տարածել , որ ՀԷՑ-ը վաճառվում է ռուսաստանաբնակ հայ գործարար Սամվել Կարապետյանին պատկանող «Տաշիր գրուպ»-ին: Վերջինս հաստատել էր, որ պատրաստվում է ձեռք բերել Հայաստանի Հանրապետությունում «Ինտեր ՌԱՕ» ընկերության էլեկտրաէներգետիկ ակտիվները:


Ստացվում է, որ որպես ՀԷՑ-ի գնորդ նշվում է երկու գնորդի անուն, ինչը տարօրինակ է: Նաև այն պատճառով, որ «Տաշիր գրուպ»-ը, լինելով հայտնի ընկերություն և ունենալով բացառապես բիզնես ծագում, կարիքը չուներ ՀԷՑ-ը գնել օֆշորային ընկերության միջոցով: Այդ դեպքում ո՞րն է կիպրական ընկերությանն այս շղթայում ներգրավելու իմաստը: Ամենայն հավանականությամբ այն, որ կիպրական ընկերությունում փայաբաժին ունեն ՀՀ բարձրագույն իշխանության, տվյալ դեպքում՝ Սերժ Սարգսյանի ներկայացուցիչները: iLur-ն առաջիկայում ավելի մանրամասն կանդրադառնա այս թեմային:
