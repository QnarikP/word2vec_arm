
Հուլիսի սկզբին ռուսաստանյան լրատվամիջոցները հայտնեցին, որ Արցախում բնակություն է հաստատել հայտնի գործարար ու հասարակական գործիչ Գերման Ստերլիգովը: Նշվում է, որ Ստերլիգովը հավանաբար փախել է Ռուսաստանից՝ փորձելով խուսափել քրեական հետապնդումից: ԼՂՀ իշխանությունները հուլիսի 6-ին հաստատեցին, որ Ստերլիգովը գտնվում է Արցախում՝ տուրիստի կարգավիճակով:   


Հայաստանյան մամուլը Ստերլիգովի ժամանանման լուրը միանգամից վերցրեց ու արդեն մի քանի օր է՝ ակտիվ կերպով տարածում է տարատեսակ վարիացիաներով՝ «Ստերլիգովը հիացած է Արցախի բնությամբ», Ստերլիգովը հիացած է Լեռնային Ղարաբաղի ժողովրդով»,  «Ռուս միլիարդատերը Շուշիում ասուլիս կտա» եւ այլն:


Հասկանալու համար, թե ով է մտադիր հաստատվել Արցախում, եւ ում գալուստն են խանդավառությամբ լուսաբանում հայաստանյան, հիմնականում, մերձիշխանական լրատվամիջոցները, բավական է նրա կենսագրությունից մի քանի ուշագրավ փաստեր մեջբերել: ԽՍՀՄ մայրամուտին Գերման Ստերլիգովը հիմնել է Ռուսաստանի առաջին ապրանքային բորսան՝ «Ալիսան»: Հետագայում մի շարք ուրիշ, արտասովոր բիզնես- եւ հասարակական նախագծեր է իրականացրել:  2000-ականների սկզբին հիմնել է «Ապօրինի միգրացիայի դեմ շարժումը» (ДПНИ), որն ի սկզբանե նպատակ ուներ մասնակցել 2002-ին Կրասնոդարի երկրամասւոմ էթնիկ հայերի եւ ռուսների միջեւ բախումներին: Ի դեպ, կազմակերպությունը Ռուսաստանում ծայրահեղական է ճանաչվել: 2009-ի տնտեսական ճգնաժամի շրջանում ֆինանսական բուրգի սխեմայով Ստերլիգովը «հակաճգնաժամային կենտրոն» է հիմնել, որի բազմաթիվ հաճախորդներ հետագայում բողոքներ են ներկայացրել՝ պնդելով, որ չեն կարողանում հետ ստանալ ներդրած գումարները: Վերջին տարիներին նա իր ընտանիքի հետ միասին տեղափոխվել է մերձմոսկովյան գյուղերից մեկը եւ առողջ ապրելակերպ է քարոզում:


Ստերլիգովը հիմնել է տխրահռչակ БОРН-ը՝ «Ռուս ազգայնականների մարտական ջոկատը», որտեղ «մարտիկներ» են պատրաստվում «ոչ ռուսների» դեմ պայքարի համար: Հենց БОРН-ի հետ առնչության պատճառով է, ըստ ռուսական մամուլի, Ստերլիգովը հեռացել ՌԴ-ից:   


ԶԼՄ-ներին տված հարցազրույցներում Ստերլիգովն այնպիսի մտքեր է արտահայտել, ինչպիսիք են՝ «թատրոնն ու կինոն սատանայի օգնականներն են», «երեխաներին դպրոց տանող ծնողները սրիկաներ են», «արեւը պտտվում է երկրագնդի շուրջ» եւ ալն: Նրա համոզմամբ, մարդկության համար առաջին չարիքը գիտությունն ու գիտնականներն են, Ստերլիգովը բազմիցս հրապարակավ կոչ է արել ֆիզիկապես ոչնչացնել գիտնականներին:


Արցախում հաստատված այս անձնավորության մասին նյութը պատրաստելիս հանդիպեցինք մի տեսանյութի, որից պարզվում է, որ Գերման Ստերլիգովը Հայաստան է ժամանել դեռեւս այս տարվա գարնանը, հավանաբար՝ Մեծ Եղեռնի 100-ամյա տարելիցի օրերին: Պարզվում է նաեւ, որ նա պատվավոր ընդունելության է արժանացել Երեւանի պետական համալսարանում: Տեսանյութում (15:50-ից) թեեւ չի երեւում, թե ինչ խոսքերով է թանկագին հյուրին ընդունում ԵՊՀ ռեկտոր Արամ Սիմոնյանը, սակայն պատասխան խոսքում Ստերլիգովը շնորհակալություն է հայտնում նրան՝ իր անձի մասին շոյիչ խոսքերի համար:


Դժվար է ասել՝ արդյո՞ք Արամ Սիմոնյանը ծանոթ է ժամանակակից գիտության եւ կրթության մասին իր հյուրի ունեցած պատկերացումներին: Մյուս կողմից, գուցե Գերման Ստերլիգովը, սիրահոժար այցելություն կատարելով ԵՊՀ, ուզեցել է ընդգծել, թե փոխե՞լ է վերաբերմունքը գիտնականների նկատմամբ: Կամ, որ ավելի հավանական է, գուցե համալսարանում նրա բարյացակամ տրամադրության պատճառն այն է, որ այնտեղ նա գիտնականների չի՞ հանդիպել: 


Հակոբ Կարապետյան



