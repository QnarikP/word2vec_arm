
Փետրվարի 15-ից 18-ը Ռուսաստանի մայրաքաղաք Մոսկվայում կայացած՝ Ուրախների եւ հնարամիտների ակումբի (КВН)  փառատոնում  Արցախի «Հարսանիք լեռներում» թիմն անցավ Մոսկվայի և Մերձմոսկվայի լիգա: Այդ մասին iLur.am-ին ասաց թիմի ղեկավար Գեորգի Ավետիսյանը:


Նա տեղեկացրեց, որ թիմն արդեն երկու տարի է, ինչ գոյություն ունի: Առաջին անգամ դրսում թիմը խաղացել է Ստավրոպոլում անցկացվող «Կովկաս» ռեգիոնալ լիգայում, հասել է եզրափակիչ, որտեղ զբաղեցրել է  երրորդ տեղը: Թիմի ավագ Տիգրան Գալստյանը երկու անգամ տարվա ընթացքում ստացել է խաղի լավագույն դերասանի մրցանակը: Այնուհետև թիմը մասնակցել է Սոչիի փառատոնին:


«Այս տարի գնացինք Սոչի, ու որոշվեց, որ պիտի մասնակցենք Մոսկվայի և Մերձմոսկովյան լիգայում: Մոսկվայում շատ լավ ելույթ ունեցանք և ստացանք հատուկ մրցանակ գլխավոր  հովանավորի կողմից՝ որպես խաղի լավագույն թիմ»,- ասաց Գեորգի Ավետիսյանը:


Կոլեկտիվը նախկինում ներկայանում էր որպես Ստեփանակերտի «Աղ ու հացով» թիմ, սակայն անդամների նախաձեռնությամբ որոշվել է վերանվանվել «Հարսանիք լեռներում», քաղաքական շահարկումներից զերծ մնալու համար:


Բացի դրանից, նույն նպատակով որոշվել է ներկայանալ որպես Երևանի թիմ, թեեւ թիմի անդամները արցախցիներ են:


Նախկինում թիմը ֆինանսավորման հետ կապված խնդիրներ ուներ, բայց այժմ խնդիրներն արդեն լուծվել են. փառատոնին մասնակցելու համար թիմին ֆինանսավորել են ԼՂՀ վարչապետ Արայիկ Հարությունյանը և «Արցախի ՀԷԿ» ԲԲԸ-ն:


Նշենք, որ այս փառատոնին մասնակցում էր առնվազն 120 թիմ, որից 28-ը անցել են Մոսկվայի ու Մերձմոսկվայի կենտրոնական լիգա:


Լուսանկարը՝ Գեորգի Ավետիսյանի ֆեյսբուքյան էջից:


Լիլիթ Թադևոսյան


 
