
Առողջապահության նախարարությունը շրջանառության մեջ է դրել «Ծխախոտի արտադրատեսակների օգտագործման բացասական ազդեցության նվազեցման և կանխարգելման մասին» օրենքի նախագիծը, որով սահմանվում են այն վայրերը որտեղ ծխելն արգելվելու է:


Դրանք են. 1) բժշկական օգնություն և սպասարկում իրականացնող հաստատությունների, առողջարանային հաստատությունների տարածքներում, 2) նախադպրոցական, հանրակրթական ուսումնական հաստատություններում, արհեստագործական և միջին մասնագիտական ուսումնական, բարձրագույն և հետբուհական ուսումնական հաստատությունների տարածքներում, 3) մանկապատանեկան մարզական կազմակերպությունների տարածքներում, 4) բնակչության սոցիալական պաշտպանության հաստատություններում, 5) թատերահամերգային, թանգարանային, գրադարանային, կինոթատրոնների և ժամանցային կենտրոնների տարածքներում, 6) մարզական դահլիճների, համալիրների և մարզադաշտերի տարածքներում, 7) հանրային սննդի օբյեկտներում (ճաշարաններ, ռեստորաններ, սրճարաններ, բարեր, բուֆետներ և խոհարարական արտադրանքի պատրաստման և իրացման այլ օբյեկտներ), 8) պատմության և մշակույթի անշարժ հուշարձանների տարածքներում, բացառությամբ այն պատմության և մշակույթային անշարժ հուշարձանների որոնք համարվում են բնակելի տներ. 9) բնության հատուկ պահպանվող տարածքներում, 10) պետական և տեղական ինքնակառավարման մարմինների, պետական և տեղական ինքնակառավարման մարմինների, պետական կամ տեղական ինքնակառավարման մարմին չհանդիսացող պետական կամ համայնքի հիմնարկների, պետական առևտրային և ոչ առևտրային իրավաբանական անձանց գործունեության տարածքներում, 11) տրանսպորտում (ուղևորափոխադրում իրականացնող տրանսպորտ, երկաթուղային, վերգետնյա էլեկտրական, մետրոպոլիտեն), տրանսպորտի կանգառներում, սպասասրահներում, ուղևորների սպասարկման համար նախատեսված տարածքներում, 12) օդանավակայաններում (բացառությամբ ծխելու համար հատկացված տարածքների), ճոպանուղիների տարածքներում, երկաթուղու և մետրոպոլիտենի կայարաններում, ավտոկայարաններում, ավտոկայաններում, 13) hյուրանոցային տնտեսության օբյեկտներում (հյուրանոցները, մոթելները, հյուրանոցատիպ հանգրվանները, առողջարանները, հանգստյան և մասնագիտացված ճամբարները կամ տները, պանսիոնները, զբոսաշրջային, մանկապատանեկան և ճամբարային բնակատեղիները (համալիրները), զբոսաշրջային տները), 14) բազմաբնակարան շենքների վերելակներում և ընդհանուր օգտագործման տարածքներում, 15) հակահրդեհային կանոններով նախատեսված տարածքներում, 16) շենքներում, շինություններում տեղակայված աշխատանքային գործունեության համար նախատեսված տարածքներում, 17) խաղատներում, առևտրի և զվարճանքի օբյեկտներում:   Օրենքը խախտելու համար սահմանվում է 50-ից մինչեւ 700 հազար տուգանք: Մասնավորապես, մեքենայի մեջ ծխելու համար նախատեսվում է 50 հազար, հանրային տրանսպորտում՝ 100 հազար, վերելակում, գրասենյակում կամ սրճարանում ծխելու համար՝ 250 հազար դրամ տուգանք:
