
Արդեն իսկ մեկնարկել է Սահմանադրական փոփոխությունների քարոզարշավը: Այսպիսով՝ քարոզչության մեկնարկից 10-օրյա ժամկետում հեռուստատեսությունները պարտավոր են ներկայացնել քարոզչության համար իրենց կողմից առաջարկվող պայմանները: Մանրամասն տեղեկություններ ստանալու նպատակով iLur.am-ը փորձեց կապ հաստատել մի շարք հեռուստաալիքների հետ:


Հանրային երկրորդ հեռուստաընկերության լրատվական ծրագրի ղեկավար Շավարշ Գեւորգյանը մեզ տեղեկացրեց, որ եթերի մեկ րոպեի արժեքը կազմում է 60 հազար դրամ: Ազգային ժողովի խմբակցություններից յուրաքանչյուրին ամբողջ քարոզարշավի ընթացքում տրամադրվելու է 170 րոպե ժամանակ, իսկ օրական՝ ամենաշատը 5 րոպե: Գևորգյանը տեղեկացրեց նաեւ, որ Հ2-ի եթերում քարոզարշավը կմեկնարկի նոյեմբերի 1-ին եւ կավարատվի՝ դեկտեմբերի 4-ին:


Հ3 հեռուստաընկերությունում եթերի  մեկ րոպեի արժեքը նույնպես կազմում է 60 հազար դրամ: Իսկ քարոզարշավը կհեռարձակվի յուրաքանչյուր օր՝ ժամը 19:30-ից 21:30 ընկած ժամանակահատվածում:


Նշենք, որ ի տարբերություն վերոնշյալ հեռուստաընկերությունների՝ «Երկիր մեդիա»-ն 1 րոպեի համար սահմանել է 20 հազար դրամ գին, իսկ յուրաքանչյուր խմբակցության օրական տրվում է 7 րոպե ժամանակ՝ 18:00-ից 22:30 ընկած ժամանակատավածում: Ինչպես մեզ տեղեկացրին հեռուստաընկերությունից, խմբակցությունների կողմից մեկ օրվա ընթացքում չօգագործված րոպեները չեն կարող օգտագործվել հաջորդ օրվա ընթացքում:


«Շանթ» հեռուստաընկերությունից iLur.am-ին հայտնեցին, որ վճարովի եթերը կհեռարձակվի 18:00-ից 19:00-ն, իսկ խմբակցություններից յուրաքանչյուրին կհատկացվի 6 րոպե ժամանակ: Վերջիններիս նույնպես հնարավորություն չի տրվի րոպեներն օգտագործելու հաջորդ օրը: Իսկ մեկ րոպեի արժեքը կազմում է 110 հազար դրամ:


Մենք զրուցեցինք նաեւ «ATV» հեռուստաընկերության ներկայացուցչի հետ, ով տեղեկացրեց, որ հեռուստաալիքը վճարովի եթեր չի սահմանել խմբակցությունների համար:


Ընդգծենք նաեւ, որ մեզ չհաջողվեց տեղեկատվություն ստանալ Հանրային հեռուստաընկերությունից: Իսկ «Արմենիա» եւ «Կենտրոն» հեռուստաալիքներից մեզ մանրամասներ չհայտնեցին՝ նշելով, որ տվյալներն արդեն իսկ հեռարձակվել են: 
