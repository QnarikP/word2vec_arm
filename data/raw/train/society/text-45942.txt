
Ազգային Ժողովում կազմակերպված բաց լսումների ժամանակ այսօր քննարկվում էր էլեկտրաէներգիայի սակագնի բարձրացման հիմնավորվածության հարցը: Կառավարության անդամներն ու Հանրային ծառայությունները կարգավորող հանձնաժողովի նախագահ Ռոբերտ Նազարյանը փորձում էին հոսանքի թանկացման պատասխանատվությունը գցել իրենց վրայից՝ որպես թանկացման հիմնական մեղավոր նշելով «ՀԷՑ»-ի վատ կառավարումը եւ վերերկրային ուժերի ազդեցությունը:


Որպես սակագների բարձրացման հիմնական փաստարկ, ներկայացվում է այն, որ տարիներ շարունակ «ՀԷՑ»-ն աշխատել է վնասով, եւ այդ վնասը պետք է վերականգեն Հայաստանի քաղաքացիները՝ մեկ կ/Վտ հոսանքի համար 17 դրամ (ՀԿԾՀ որոշման համաձայն՝ 6,93 դրամ) ավելին վճարելով:


Լսումների ժամանակ, անդրադառնալով ընդդիմադիր պատգամավորների դիտարկումներին, որ տարիներ շարունակ վնասով աշխատող «ՀԷՑ»-ը միլիոնավոր դոլարների բարեգործություն է իրեն թույլ տվել՝ ՀԿԾՀ նախագահ Ռոբերտ Նազարյանը նշեց, որ «բարեգործություն անելն ընկերության իրավունքն է», եւ բարեգործության վրա ծախսված գումարները նոր սակագնի հաշվարկման հիմքում դրված չեն:   


Մինչդեռ, ընկերության 2012-2013թթ. գործունեության ֆինանսական հաշվետվության մեջ, որպես ծախս, ներկայացված են բարեգործական նախագծերի վրա ծախսված գումարները: «Այլ ընթացիկ ծախսեր» բաժնի առաջին տողը ներառում է հենց բարեգործական ծախսերը՝ 1 մլրդ 188 միլիոն դրամ 2012-ին եւ 1 մլրդ 348 մլն դրամ՝ 2013-ին, երկու տարիների հանրագումարում՝ շուրջ 6 միլիոն դոլար:


 


Ուշագրավ է, որ նույն այդ տարիներին ընկերությունը հսկայական  վնասներ է կրել՝ համապատասխանաբար՝ 10 միլիարդ 193 միլիոն դրամ՝ 2012-ին եւ 9 միլիարդ 887 միլիոն դրամ՝ 2013-ին:


Մեկ այլ փաստաթղթով ընկերությունը ներկայացնում է իր բարեգործության ոլորտները: Այստեղ զգալի տեղ են զբաղեցնում եկեղեցիների կառուցման եւ վերանորոգման համար հատկացված գումարները՝ Գեղարդ, Գրիգոր Լուսավորիչ, Սուրբ Աստվածածին եկեղեցիներ, Երևանի ռուսական եկեղեցի, Արտաշատի նորակառույց «Սուրբ Հովհաննես» եկեղեցի (որի կառուցման հիմնական ծախսն, այնուամենայնիվ, արել է վարչապետ Հովիկ Աբրահամյանը) եւ այլն: «ՀԷՑ»-ն իր «բարեգործական առաքելության» շրջանակներում գումարներ է հատկացրել նաեւ Երկրորդ աշխարհամարտի վետերաններին, Վանաձորի, Սպիտակի մանկատներին, աջակցել է «Սպարտակ» բալետի, «Աիդա» օպերայի բեմադրությանը, Ջերմուկ քաղաքի արտաքին լուսավորության ցանցի վերակառուցմանը եւ այլն:


Ի դեպ, 2012-13թթ. հսկայական վնասով աշխատած ընկերությունը բավական մեծ գումարներ է ծախսել նաեւ այնպիսի ոլորտներումմ, ինչպիսիք են «աշխատակիցների լրացուցիչ վարձատրություն»՝  334 մլն 648 հազար՝ 2012-ին եւ 373 069 հազար՝ 2013-ին, «խորհրդատվական ծառայություններ»՝ համապատասխանաբար 273 մլն 781 հազար եւ  207 մլն 382 հազար դրամ, գործուղման ծախսեր՝ 157 մլն 045 հազար եւ 154 մլն 448 հազար, օպերացիոն վարձակալություն՝  431 մլն 172 հազար եւ  448 մլն 980 հազար եւ «այլ ծախսեր»՝ 201 մլն 992 հազար եւ  253 մլն 924 հազար դրամ:    


 


 
