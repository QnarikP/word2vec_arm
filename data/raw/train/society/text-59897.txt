
Ապրիլի 2-ին ՀՀԿ ցուցակով թեկնածու Հակոբ Բեգլարյանի շտաբում գումար բաժանելու դեպքով որևէ մեկը չի պատժվի:


Հատուկ քննչական ծառայությունը հայտարարում է, որ ապրիլի 2-ին «Ազատության» թղթակից Սիսակ Գաբրիելյանը Բեգլարյանի նախընտրական շտաբում արձանագրել է ոչ թե ընտրակաշառք, այլ աշխատավարձ բաժանելու դեպք՝ այնպես, ինչպես հենց նկարահանման ժամանակ պնդում էին փող բաժանողները:


Ըստ ՀՔԾ-ի, պարզվել է, որ ընտրակաշառք չի բաժանվել, այլ Հակոբ Բեգլարյանի համար աշխատած 14 ակտիվիստներ քվեարկության օրը գնացել են շտաբ 40 հազարական դրամ աշխատավարձ ստանալու:


Քրեական հետապնդում չիրականացնելու որոշման մեջ Հատուկ քննչական ծառայությունը նաև նշում է, որ այն պահից սկսած, երբ լրագրողները տեղեկացել են, որ շտաբում չի իրականացվում հրապարակային քարոզչություն, «նրանց գործողությունները դուրս են եկել իրենց լիազորությունների շրջանակից և եղել ոչ օրինական»: «Հետևաբար շտաբում կամ այնտեղ մուտք գործելու ցանկության ժամանակ որևէ անձի գործողություն չի կարող որակվել, որպես ԶԼՄ ներկայացուցչի լիազորությունների իրականացման խոչընդոտում», - նշվում է ՀՔԾ որոշման մեջ:


Ապրիլի 2-ին նույն վայրում նաեւ արձանագրվել է, թե ինչպես են ՀՀԿ շտաբի անդամները խոչընդոտում լրագրող Շողիկ Գալստյանի աշխատանքը․ այդ դրվագում խլել էին նաև «Ազատության» թղթակցի հեռախոսն ու ավելի ուշ վերադարձրել: Ի տարբերություն գումար բաժանելու դրվագի՝ բռնությամբ լրագրողների աշխատանքը խոչընդոտելու մասով Հատուկ քննչական ծառայությունը երկու անձի մեղադրանք է առաջադրել և գործն ուղարկել դատարան:


 
