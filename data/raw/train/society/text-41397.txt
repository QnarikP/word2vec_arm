
«Զարմացած եւ զայրացած ենք հայկական մամուլի վրա, որ առանց ճշմարտությունը պարզելու՝ լրագրողները արտատպում են ռուսական լրատվամիջոցներում տպագրված նորությունները՝ առանց ճշտելու, թե արդյո՞ք դրանք համապատասխանում է իրականությանը, թե՞ ոչ»: Այս մասին iLur.am-ի հետ զրույցում նշեցին Մոսկվայում կնոջը եւ կնոջը եւ 9-ամյա աղջնակին փետրվարի 14-ին սպանելու կասկածանքով  ձերբակալված Խորեն Ղազարյանի ընկերները եւ հարազատները, որոնք ամբողջությամբ հերքում են ռուսական մամուլով հրապարակված այն տեղեկությունները, որոնց համաձայն սպանության պատասխանատուն Խորեն Խազարյանն է: Նշենք, որ ռուսական մամուլում վերոնշյալ սպանության գործով առաջ է քաշվում երկու վարկած: Ըստ առաջին վարկածի՝ սպանության մեղավորը սպանված 41-ամյա Վիկտորյա Ղարագուլյանն է, ով երեխային սպանելուց հետո ինքնասպանություն է գործել: Երկրորդ վարկածի համաձայն՝ սպանությունը իրականացրել է Խորեն Ղազարյանը, ով ըստ հրապարակված տեղեկությունների, կնոջ հետ եղել է լարված հարաբերությունների մեջ:





Ընտանիքի հարազատները եւ ընկերները ամբողջությամբ հերքեցին այս լուրերը: iLur.am-ի հետ զրույցում Նունե Մանուչարյանը նշեց, որ Խորենը կիրթ եւ դրական մարդ էր: «Նա շատ մտերիմ հարաբերությունների մեջ էր իր ընտանիքի հետ: Մենք հպարտանում էինք Խորենով: Նա ամեն ինչի հասել էր իր քրտինքով: Ռուսական մամուլում գրվում էր, որ նա օլիգարխ է, սակայն դա այդպես չէ. Խորենը ուղղակի զբաղվում էր բիզնեսով: Նա շատ ջերմ էր իր ընտանիքի հանդեպ, շատ կապված էր երեխայի հետ. երեխան իր համար աշխարհ էր: Բացի գրագետ լինելուց, նա նաեւ շատ խախաղ եւ հանգիստ մարդ էր, իսկ երեխան նրանց ընտանքիում շատ սպասված էր»,- ասաց նա: «Խորենը պարբերաբար կրկնում էր, որ եթե ինչ-որ մեկը ուզում է իր հետ լավ հարաբերություններ ունենալ, ապա պետք է լավ լիներ նաեւ իր երեխայի հետ»,- հավելեց ընտանիքի ընկերներից Տաթեւիկ Հարությունյանը:


Լիդա Հասրաթյանի խոսքով՝ նախաքննական մարմինը առաջ է քաշում սպանության 8 վարկած, սակայն լրատվամիջոցները քննարկում են միայն երկուսը՝ մեղքը գցելով ընտանիքի անդամների վրա: «Ես դրա տակ հատուկ միտում եմ տեսնում: Խորեն Խազարյանը ոչ մի մոտիվ չուներ այդ սպանությունը իրականացնելու համար: Ասեմ նաեւ, որ զույգը պաշտոնապես ամուսնացած չէր, իսկ Խորենի ունեցվածքը գրանցված էր իր կնոջ ծնողների հաշվին: Նա այս հարցում էլ ոչ մի շահ չուներ»,- նշեց նա:





Տաթեւիկ Հարությունյանը հավելեց նաեւ, որ ամբողջ ռուսական մամուլը քարկոծում է Խորեն Ղազարյանին՝ խախտելով անմեղության կանխավարկածը: Նունե Հարությունյանի խոսքով՝ իրականացվում է կողմնակալ նախաքննություն: «Կան փաստեր, որոնք ապացուցում են Խորենի անմեղությունը: Օրինակ՝ այն, որ նա սպանության գիշերը եղել է իր ընկերների հետ»,- ընդգծեց նա:


Կարեն Դոլուխանյանի խոսքով՝ այս գործում ենթադրությունները անցնում են փաստերի տակ, որով կոպտորեն խախտվում է անմեղության կանխավարկածը:


Խորեն Ղազարյանի ընկերները փաստեցին նաեւ, որ դեպքի մասին հոդվածները գրվել են դեպքից մի քանի ժամ հետո, որով փորձ էր կատարվում Խորեն Ղազարյանին որպես մարդասպան հայ ամուսնու կերպար ներկայացնել: Նշենք, որ ընտանիքը արդեն 20 տարուց ավել է, ինչ բնակվում է Ռուսաստանում:



