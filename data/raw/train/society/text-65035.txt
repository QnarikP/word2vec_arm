
Վիճաբանության ժամանակ ամուսնուն սպանած կինը ազատ է արձակվել, հայտնում է Լոռու մազի քննչական մարմինը:


Լոռու մարզի բնակիչ Տ.Մարտիրոսյանի դին՝ հրազենային վնասվածքներով, հայտնաբերվել է  2017 թվականի մայիսի 25-ին՝ կեսգիշերին, իր տան տարածքում։


Ըստ նախաքննության, փաստական տվյալներ են ձեռք բերվել, որ կինը պարբերաբար բռնության է ենթարկվել ամուսնու կողմից, հերթական վիճաբանությունն սկսվել է 2017 թվականի մայիսի 24-ի ուշ երեկոյան: Հարբած Տիգրան Մարտիրոսյանը տանը տեղի ունեցած վիճաբանության ժամանակ տարբեր իրեր է նետել կնոջ ուղղությամբ, ապա` նրան հետապնդել հրազեն հանդիսացող ատրճանակով. լիցքավորված ատրճանակը պահել է կնոջ գլխին և սպառնացել սպանել, ինչից հետո կինը նրան հրել է, վերցրել ամուսնու ձեռքի ատրճանակը և կրակել նրա ուղղությամբ:


2017 թվականի մայիսին կնոջը մեղադրանք է առաջադրվել՝ ՀՀ քրեական օրենսգրքի 108-րդ հոդվածով` անհրաժեշտ պաշտպանության սահմանազանցմամբ սպանությունը, ազատվել  արգելանքից և նրա նկատմամբ որպես խափանման միջոց ընտրվել ստորագրություն չհեռանալու մասին:


Փորձաքննության արդյունքում կինը ճանաչվել է մեղսունակ, սակայն միաժամանակ արձանագրվել, որ մեղսագրվող արարքը կատարելու պահին նա գտնվել է ֆիզիոլոգիական աֆեկտի վիճակում։


Քրեական գործը կարճվել է, իսկ կինն ազատվել է քրեական պատասխանատվությունից՝ գործուն զղջալու հիմքով:


 
