
Այս տարվա մարտի 28-ին Հայաստանի Հանրապետության մշակույթի նախարարությունը հայտարարեց Հայաստանի Հանրապետության Վայոց ձորի մարզի Գնիշիկի համայնքի վարչական տարածքում գտնվող «Մագելանի», Արենի համայնքի վարչական տարածքում գտնվող «Արենի 1» («Թռչունների»), Արփի համայնքի վարչական տարածքում գտնվող «Արջի», «Մոզրովի» և Արագածոտնի մարզի Աղձք համայնքի վարչական տարածքում գտնվող «Քարե դռներ» պատմության և մշակույթի անշարժ հուշարձան հանդիսացող քարանձավները զբոսաշրջության նպատակով վարձակալության տրամադրելու մրցույթ, ինչն առաջացրեց հասարակության զայրույթը, հատկապես՝ բնապահպանների:


Այս առնչությամբ iLur.am-ը զրուցել է ագրոէկոլոգ Գալուստ Նանյանի հետ:


Վերջինս նշեց, որ նմանատիպ մի դեպք եղավ, երբ 2014 թվականի դեկտեմբերի 24-ին մշակույթի նախարարությունը մրցույթ հայտարարեց ՝ կապված Մագիլի քարանձավի հետ, և այդ ժամանակ նույնպես բուռն բանավեճ ծավալվեց քարանձավագետների և բնապահպանների միջև:


  «Քարանձավագետներն ասում էին, որ դա կարևոր է, որ պետք է տուրիզմ զարգացնել, իսկ բնապահպանները, հատկապես՝  թռչնաբանները, դեմ էին՝ նշելով, որ Մագիլի քարանձավում չղջիկների երեք տեսակ է ապրում, որոնք գրանցված են  «Կարմիր գրքում»: Նրանք նշում էին, որ չի կարող այդ քարանձավում զբոսաշրջություն զարգանալ: Սակայն հայտը մերժվեց»,- ասաց Գալուստ Նանյանը:


Խոսելով Մոզրովի քարանձավի մասին՝ Գալուստ Նանյանն ասաց, որ տարիներ առաջ, երբ այնտեղ փլուզում եղավ, դրանից հետո հայտարարեցին, որ Մոզրովի քարանձավը  փակվում է, բայց թե ինչպես է փակվում՝ անհասկանալի էր: Ինչ վերաբերում է Մագիլի քարանձավին, ապա ագրոէկոլոգը նշեց, որ այն ամենաերկար քարանձավն է, ունի 1700 մետր երկարություն՝ երեք ճյուղավորմամբ, իսկ գլխավոր մուտքը, որը Նորավանքի ձորից է մտնում, շատ փոքր է:


«Երբ  2014 թվականին «Ինկար» կազմակերպությունը դիմել էր մրցույթին մասնակցելու համար, և երբ  նրանց ծրագիրը նայեցինք,  ես նրանց տնօրենին հարցրի, թե ինչպե՞ս է այնտեղ զբոսաշրջություն զարգացնելու, նա ասաց՝ մուտքը կմեծացնեմ. դա հանցագործություն է, երբ բնական հուշարձանը փոփոխության ես ենթարկում: Արջերի քարանձավի հետ կապված՝ այնտեղ էլ կենսաբազմազանություն կա: Իսկ  «Արենի 1»-ը թերևս Հայաստանում հայտնաբերված միակ քարանձավն է, որն իր հարստությամբ չի զիջում շատ հայտնի քարանձավների, այնտեղ տարիներ առաջ հայտնաբերվեց 6500 տարվա կոշիկը, դրանից հետո հագուստ հայտնաբերվեց, և մամուլում նաև եղավ հրապարակում, որ եթե այսպես շարունակվի, Արենիում կհայտնաբերվի առաջին զգեստապահարանը: Մշակույթի նախարարը  երբ խոսում է «Արենի 1» -ի մասին, ասում է, որ այնտեղ մշակութային շերտը դեռևս չի ուսումնասիրվել, և այնտեղ կլինեն կամրջակներ, ու մարդիկ կգնան կնայեն: Բայց չէ՞ որ զբոսաշրջությունն իրենից ներկայացնում է մարդկանց հոսք այդ տարածք, և այդ մարդիկ, ինքնըստինքյան, վնաս կհասցնեն այդ մշակութային շերտին, որը դեռևս լավ ուսումնասիրված չէ: Նմանատիպ քարանձավներում պետք չէ տանել մարդ մտցնել: Զարգացած երկրներում նման քարանձավները փակ են պահվում և բացվում են միայն հատուկ հյուրերի համար, քանի որ դա համարվում է երկրի այցեքարտ»,- ասաց Գալուստ Նանյանը:  


Վերջինս նաև տեղեկացրեց, որ երբ մշակույթի նախարար Արմեն Ամիրյանը հեռուստաեթերից խոսել էր  մեխանիզմների մշակման մասին, թե ինչպես քարանձավները կտրվեն մասնավորին, հաղորդավարը հարցրել էր, թե արդյոք արդեն հայտեր ներկայացնողներ եղե՞լ են, նախարարը պատասխանել էր, թե  չեն եղել, և իրենք սպասում են, որ դրսից կդիմեն:


«Այսինքն՝ դու մեր մշակութային շերտն ուզում ես տալ արտասահմանցուն, որ արտասահմանցին կառավարի՞: Ախր մեր երկրում այնքան մշակութային հարցեր կան, դրանք լուծեք: Մարզային թատրոնների շենքեր կան, գրադարաններ կան, դրանք լուծեք, էդքան պատմամշակութային հուշարձաններ կան, դրանք վերանորոգեք, ամրացրեք: Քարանձավների՞ն եք հասել»,- ասաց Գալուստ Նանյանը:


Մեջբերելով նաև համապատասխան օրենքը՝ Գալուստ Նանյանը նշեց, որ 1998 թվականի նոյեմբերի 11-ին ընդունված՝ Պատմության և անշարժ հուշարձանների և պատմական միջավայրի պահպանության և օգտագործման մասին ՀՀ օրենքի 35-րդ հոդվածում նշված է, որ պետական սեփականություն հանդիսացող հուշարձանները հստակ սահմանում են՝ պետական պատմամշակութային արգելոցները, դրանց մաս կազմող հուշարձանները, կառույցները և հողատարածքները չեն տարանջատվում և օտարվում:


Իսկ նշված օրենքի 41-րդ հոդվածում ասվում է, որ զբոսաշրջության և գովազդային այլ նպատակներով հուշարձանն օգտագործելու դեպքում պայմանագիր է կնքվում սեփականատիրոջ հետ, իսկ հուշարձանի օգտագործման պայմանները սահմանում է Հայաստանի Հանրապետության կառավարությունը, ոչ թե մշակույթի նախարարությունը: «Այստեղ հարց է առաջանում՝ արդյոք գործադիրը կայացրե՞լ է նման որոշում: Իհարկե՝ ոչ: Չի կայացրել, մինչև օրս չկա»,- եզրափակեց Գալուստ Նանյանը:


 


Լիլիթ Թադևոսյան
