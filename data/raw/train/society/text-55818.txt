
Անկախ ամեն ինչից՝ էսօր անկախ ենք։ Տարին կլոր՝ մեջը մի օր, որ արժի տոնել ապրիորի, ասել է թե՝ առանց պայմանի, փորձ ու փորձանքի, նախապայմանի ու հավաստի աղբյուրների անտրամադիր տեղեկության։ Էսօր եկեք ուրախանանք՝ անկախ ամեն ինչից։ Դե, մի հատ տուշ, գնամ պարեմ, կգամ, նյութս կշարունակեմ։ Պարեցի եկա, ձեռի հետ էլ հին ու դեղնած թերթեր գտա, որտեղ ժամանակին տպագրվել, տոգորվել ու տոչորվել եմ ազգիս համար, իրականում՝ բախտիս համար, որովհետև երազել եմ ու շարունակ համառում եմ ապրել, ապրել, էնպես ապրել, որ չլինեմ աշխարհի խորթ բալի նման տարաբախտ հայ կամ թե գրող վտարանդի, այլ բնակվեմ Հայաստանում՝ իբրև ուրախ ու երջանիկ հայաստանցի։ Բա՜ չէ, զահլա կա էս լավ օրով ողբ ու կական կապելու։ Էս էլ գտածոս. վերնագիրը՝ «Մենք անկախական ենք», բնաբանը՝ «Երևի ամեն մարդ իր մանկությունը հիշելիս ժպտում է ինքն իրեն»։ Առաջին հրապարակախոսական տեքստս է։ Տպվել է 2007-ի աշնանը «Հայկական ժամանակ» թերթում։ Մեր՝ անկախականներիս սիրո աշունն էր, որ երբեք չի կրկնվի։ Հանրահավաք, բերքահավաք խառնվել էին իրար։ Էդ աշնան առատ բերքը մենք էինք, որ հավաքվեցինք Ազատության հրապարակում ու մինչև գարուն կոտորում էինք մեզ, որ գործը գլուխ գա։ Մի երկու բառ հանում-դնում, մեջբերում եմ. «Ասելիքս առաջին հերթին սերնդակիցներիս է ուղղված. եթե անգամ անցումի «ավերակներն» էին մեր խաղադաշտը, մեկ է, ինքնարժևորման ու կայացման հերոսական ուղի ենք անցել նաև մենք՝ թիկունքում «ծառայող» երեխեքը։ Մենք՝ Վերակառուցման շրջանի մանուկ ու պատանի, դեռևս էնքան հասուն չէինք, որ ողջ խորությամբ, հստակ գիտակցեինք Ղարաբաղյան շարժումը ու նրա գաղափարները, մեզանից կրտսերները օրորվեցին հենց այդ հզոր ալիքների վրա, իսկ մենք ձայնակցում էինք հայրերին ու մայրերին, որ բռունցք արած գնացել էին ասելու՝ «Պայքար, պայքար մինչև վերջ»։ Հետո, երբ մեծերը պատերազմում էին կամ հացի խնդիր լուծում, հենց նույն «մութ ու ցուրտ» տարիներին աներևակայելի արկածներով լի կյանքով էինք ապրում, որ սարոյանական պատմվածքների չգրված հատորյակներ են։ Մի կարգին հոկտեմբերիկ ու պիոներ չդարձած՝ մեր սերունդն ինքնադրսևորման այլ հնարավորություններ ստացավ։ Մենք դեռ փոքր էինք, բայց մեզ վրա ընկավ կենցաղային հոգսի բաժին. ընտանիքի թթվաշահամ օրապահիկ հացին ուրախության աղ լցնելու պատրաստակամությունը մեզ վերածեց իսկական փոքրիկ զինվորների… Հացի, ջրի հերթերում կոփված, հասարակական տրանսպորտից կախված երթևեկող, կացնով զինված պատանի փայտահատների մեր արտասովոր սերունդը, այնուամենայնիվ, ձևավորեց հետխորհրդային կամ «անցումային» պայմանական անվամբ աշխարհայացքը՝ բեկորային կամ կցկտուր, դեսից-դենից հավաքագրված, բայց միևնույն է, արդեն ոչ սովետական։ Մենք անցման զավակներն էինք, եթե կուզեք, առաջին անկախական սերունդը, և մաքուր էին մեր ուղեղները ցանկացած գաղափարախոսություններից՝ թե՛ կոմունիստական, թե՛ նժդեհացեղակրոնական…»։ Հիմնական ասելիքս էն էր, որ մեր՝ անկախականներիս սերունդը պիտի սատարի Լևոն Տեր-Պետրոսյանին ու նրա գլխավորությամբ գա իշխանության։ Լավատեսորեն եմ ավարտել. «Ի վերջո, եկել է թե՛ հասկանալու, թե՛ հաշիվ պահանջելու, իրերն իրենց անուններով կոչելու և թե՛ վերջապես պետությունը կայացնելու մեր՝ հայկական ժամանակը»։ Էսօր էլ եմ նույն կարծիքին։ Եթե սովետիկուսներն իրենց պախան վերջին բոլշևիկով ժամանակին իշխանությունն ատամներով չպահեին, հիմա ավելի լավ Հայաստան կունենայինք։ Բրեժնևը պիտի մեռնի, նա շատ ծեր է ու փսլնքոտ։ Լավ, դրանց հերն էլ անիծած, եկեք մի քիչ կյանքս պատմեմ։ Գիտեք՝ երջանիկ եմ, որովհետև Շարժման ծնունդ եմ։ Ոչ թե 88-ի, այլ՝ 2008-ի, երբ գյուղական յոթամյա երանավետ ինքնաաքսորից հազիվ Երևան եկած՝ վերածնվեցի։ Շարժումն ինձ քաղաքացի ու գրող դարձրեց, կոփեց ու կոտրեց, սպանեց թողեց, մոխիրներից վեր հառնելը սովորական մի բան սարքեց։ Ինձ ասում էին՝ լևոնական, դու ական ես երկրի հիմքում, ես խնդում էի նոցա վրա, բա դո՞ւք ո՞վ եք, միթե կո՞վ եք, կյանքը կարճ է, որոճացեք ու բազմացեք։ Ոստիկանները տանում էին բաժին ու վրաս ղժժում. ակնոցավոր էի, Շուրիկ էին ասում։ Թաղի տղերքը ընտրություններին տեղամասերում վրաս թքում էին, քաշքշում, տփում՝ ինժեներ բալա, ֆուցն ու թուլա, ինչ ասես ասում։ Բողոք էի գրում, դառնում գործ տվող, բայց օգուտ չկար՝ գիրս իմ դեմ էր շրջվում։Անզորությունից արցունք էի թափում, աչքիցս ընկնում, ինձ թուլամորթ զգում ու խեղճանում էի, անվերջ նեղսրտում, Տիգրանի գրած էս տողն էի հիշում՝ «Երկիր, ես քոնն եմ, բայց իմը չես դու»։ Հետո դարձա մի ուրիշ ական՝ կուսակցական, զուտ կոնգրեսական ու կորցրի քաղաքական կուսությունս։ Գրող, գրագետ մի շարք ընկերներ մեկ-մեկ հեգնում էին՝ թե կուսակցական շահին եմ ծառա, գիրս քարոզ է ու գրական քոռ կոպեկի արժեք չունի։ Ես չէի նեղվում ու չէի խրտնում, թող համարվեմ լևոնական պրոպագանդիստ, ինձ համար դա մեծ պատիվ է։ Ես անկախ էի, անկախական, իսկ Շարժումն ինձ ազատ դարձրեց, եթե կուզեք՝ ազատական։ Շարժում, մեռնեմ հուժկու ալիքներիդ, դուն իմ մուսան իս, իմ վախ բռնողը, իմ մոմ թափողը, ոչ մի գուշակ, ոչ մի հեքիմ, ոչ մի աշուղ չկա քիզ նման, դուն իս աննման։ Ես քո արդար ծոցից եմ ելել, դու ես բերանս լեզու դրել, որ հիմա բլբուլ կտրած՝ քեզ երգեմ ու գովերգեմ։ Ես՝ անցման զավակ, անցումի տակ էլ կմնայի, թե դու չլինեիր։ Ես, որ մեկն էի հազարներից, դուրս եկա իմ թաքստոցից, փարվեցի մարդկանց՝ Նիկոլի ասած Հայաստանի հպարտ ու արժանապատիվ քաղաքացիներին, և վերջ, բոլոր վախերս հօդս ցնդեցին։ 


Շարունակությունն՝ այստեղ: 
