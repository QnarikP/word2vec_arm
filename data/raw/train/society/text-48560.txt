
Սյունիքի մարզպետ Սուրիկ Խաչատրյանի (Լիսկա) թիկնապահ, մի շարք ծանր հանցագործությունների հետ առնչություն ունեցող Զարզանդ Նիկողոսյանը շարունակում է դպրոցականների կողքին գտնվել


iLur.am-ին հայտնի դարձավ, որ Զարզանդն այսօր մասնակցել է Կապանի թիվ 6 հիմնական դպրոցի 8-րդ դասարանցիների համար կազմակերպված բաց դասին: Բաց դասը տեղի է ունեցել Գարեգին Նժդեհի հուշահամալիր-դամբարանում:  


Դպրոցի «Շողեր» աշակերտական խորհրդի ֆեյսբուքյան էջում մի քանի ժամ առաջ տեղադրված լուսանկարներում երեւում է, որ աշակերտների կողքին է տխրահռչակ Զարզանդը:  


Հիշեցնենք, անցած երկուշաբթի iLur.am-ը տեղեկացրեց, որ Լիսկայի թիկնապահը նշանակվել է Կապանի թիվ 6 հիմնական դպրոցի փոխտնօրենի պաշտոնում: Հրապարակումից հետո՝ մի քանի ժամ անց հայտնի դարձավ, որ Զարզանդն ազատվել է այդ պաշտոնից: Սակայն, ինչպես տեսնում ենք, նա դեռեւս մասնակցում է դպրոցական միջոցառումներին:









