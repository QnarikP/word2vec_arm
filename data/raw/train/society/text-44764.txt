
Հիմնադիր խորհրդարանի անդամ Հրաչիկ Միրզոյանին դանակահարելու մեջ մեղադրվող Կամո Խաչատրյանը, ում Գյումրիում ճանաչում են որպես Ռուդիկ Խաչատրյան, մոտ մեկ ամիս ճաղերի հետևում անցկացնելուց հետո այսօր արդեն ազատության մեջ է. դատարանը փոխել է նրա խափանման միջոցը, և գրավի դիմաց մայիսի 8-ին ազատ արձակել՝ ստորագրությամբ չհեռանալու պայմանով:


Հիշեցնենք, որ Միրզոյանի դանակահարությունը տեղի էր ունեցել մարտի 28-ին՝ Գյումրիում «100-ամյակն առանց ռեժիմի» նախաձեռնության հանրահավաքի ժամանակ:


«Կարծում եմ, որ Ռուդիկը իրականացնում էր իշխանությունների պատվերը։ Այսինքն նրան հանձնարարված էր տապալել այդ հանրահավաքը: Նա իր գործը կատարեց, բայց մի քիչ գերազանցեց, չափը անցավ, և հանցանքի արդյունքում նրան ձերբակալել են։ Բայց, այնուամենայնիվ, քանի որ նա իրենց աշխատողն է և պատվերը կատարողն է, բնական է, որ այդպես էլ պետք է լինի։ Ես արձագանք չեմ ուզում տալ, որովհետև նա իրական հանցագործը չէ, իրական հանցագործը նրա պատվիրատուն է», - «Ազատություն» ռադիոկայանի հետ զրույցում նշել է Հրաչիկ Միրզոյանը:
