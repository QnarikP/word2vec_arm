
Հայ ազգային կոնգրեսը խոր վշտով տեղեկացավ ԱԺ նախկին պատգամավոր, ՀՀ տարածքային կառավարման նախկին նախարար, Հայ ազգային կոնգրեսի անդամ Գալուստ Գամազյանի մահվան մասին եւ ցավակցում է նրա հարազատներին ու մտերիմներին:


Գալուստ Գամազյանը ծնվել է 1945 թ. հոկտեմբերի 12-ին Երեւանում:


Ավարտել է Երեւանի պոլիտեխնիկական ինստիտուտը` ինժեներ շինարարի որակավորմամբ: 1969-76-ին աշխատել է շինարարության նախարարության համակարգում աշխղեկ, ավագ աշխղեկ, տեղամասի պետ, 1976-79-ին` Երքաղխորհրդի կոմունալ ձեռնարկությունների եւ բարեկարգման վարչության ավագ ինժեներ, 1979-91-ին` ջրային կառույցների շահագործման վարչության պետի տեղակալ, առեւտրի նախարարի տեղակալ, 1991-ից` «Հայարդշինանյութեր» միավորման նախագահ:


1995թ. ընտրվել է ՀՀ ԱԺ պատգամավոր: Եղել է ԱԺ ֆինանսավարկային, բյուջետային եւ տնտեսական հարցերի մշտական հանձնաժողովի և ԱԺ «Հանրապետություն» խմբակցության անդամ:


1996-98 թթ. եղել է ՀՀ տարածքային կառավարման նախարար: 1998թ. փետրվարին հրաժարական է տվել նախարարի պաշտոնից` ի համերաշխություն Լևոն Տեր-Պետրոսյանի հրաժարականի:


Գալուստ Գամազյանը սերում է ազգային ավանդներով դաստիարակված ընտանիքից, ակտիվորեն մասնակցել է 88թ. սկսված Արցախյան շարժմանը: Եղբոր թոռն է Հայաստանի առաջին հանրապետության ղարսեցի փառապանծ գեներալ Գամազովի:


Գալուստ Գամազյանի հոգեհանգիստը տեղի կունենա վաղը` փետրվարի 28-ին, ժամը 18:00-ին Ազատամարտիկների (նախկին Դիմիտրովի) փողոց 47/1 հասցեում: Հուղարկավորությունը` նույն տեղից` փետրվարի 29-ին, ժամը 13:00-ին:
