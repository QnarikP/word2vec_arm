
2015-ի մարտի 15-ին Հայաստանի 32 համայնքներում անցկացվել են ՏԻՄ ընտրություններ: Համաձայն ԿԸՀ տվյալների՝ 24 համայնքում տեղի է ունեցել համայնքի ղեկավարի ընտրություն, իսկ 6 համայնքում՝ ավագանու անդամների ընտրություն: Միայն երկու համայնքում է, որ անցկացվել է և համայնքի ղեկավարի, և ավագանու անդամների ընտրություն: 32 համայնքում ձևավորվել էին 56 տեղական ընտրատեղամասեր և հանձնաժողովներ, աշխատել է 448 անդամ: Ներկայացվել է վերահաշվարկի անցկացման միայն 2 դիմում: Մեկ համայնքում ընտրությունները ճանաչվել են չկայացած, քանի որ գրանցված թեկնածուների թիվը երկուսից պակաս էր: Սույն թվականի ապրիլի 5-ին այնտեղ նշանակվել է նոր ընտրություն:


Անդրադառնալով ՏԻՄ ընտրություններում տեղ գտած խախտումներին՝ «Իրավունքի Եվրոպա միավորում» հասարակական կազմակերպության անդամ, փաստաբան Տիգրան Եգորյանը «Մեդիա կենտրոնում» տեղի ունեցած ասուլիսի ժամանակ նշել է, որ արձանագրվել են բազմակի քվեարկության դեպքեր, ինչպես նաեւ  քաղաքացուն միանգամից 3 քվեաթերթիկ տալու փորձ է կատարվել: «Դեպքը բացահայտել և կանխել են դիտորդները», - նշեց Եգորյանը՝ միևնույն ժամանակ հավելելով, որ դժվար է ասել՝ խախտումները եղել են համատարած, թե ոչ: «Մենք չենք կարող ասել, որ խախտումները եղել են համատարած, սակայն չենք էլ կարող պնդել, որ դրանք չեն կրել համատարած բնույթ», - պարազաբանեց նա:


Ընտրություններում դիտորդական առաքելություն իրականացնելու համար ԿԸՀ-ում գրանցվել էին յոթ տեղական հասարակական կազմակերպություններ:


Ի տարբերություն «ավանդական խախտումների»՝ այս անգամ ՏԻՄ ընտրություններում, նշում է Եգորյանը, նախևառաջ մասնակցությունը ցանկալի տոկոսի չէր հասնում: «Ընտրությունները ոչ մրցակցային էին, քանի որ բազմաթիվ համայնքներում մեկ թեկնածու էր առաջադրված, ինչը լուրջ և համազգային խնդիր է», - հավելեց «Իրավունքի Եվրոպա միավորման» ներկայացուցիչը: 


«Խորան Արդ» ինտելեկտուալ կենտրոն հասարակական կազմակերպության ներկայացուցիչ Արմեն Պետրոսյանն էլ անդրադարձավ այն հանգամանքին, որ ընտրությունների ժամանակ հատկապես համայնքներում մարդկանց մեծ մասի մոտ կա ինֆորմացիայի պակաս: «Մարդկանց մեծ մասը ունի տեղեկատվության պակասի խնդիր, չգիտեն ինչպես պետք է մասնակցել քվեարկությանը: Դարանակ գյուղում ընտրողների 7 տոկոսը սխալ լրացված քվեաթերթիկ է ունեցել, իսկ 11 տոկոսը թույլ է տվել, որ իրենց օգնեն քվեարկություն անցկացնել», - նշեց Պետրոսյանը:


Ընտրություններում մարդկանց ցածր մասնակցությունը Կենտրոնական ընտրական հանձնաժողովի անդամ Նունե Հովհաննիսյանի խոսքերով ընտրական համակարգի խնդիրը չէ: Անդրադառնալով ընտրություններում դիտորդների նշած խախտումներին՝ Հովհաննիսյանն ընդունեց, որ խախտումներն իսկապես տեղի ունեցել են: Սակայն վերջինս մտահոգություն հայտնեց դիտորդների պատրաստվածության վերաբերյալ: : «Հետաքրքիր է՝ ի՞նչ ձեռնարկներով են պատրաստվում դիտորդները, արդյո՞ք նրանք պատշաճ կերպով տեղյակ են իրենց իրավունքներից ու պարտականութնուններից»,- հայտարարեց նա:


Ի պատասխան՝ Տիգրան Եգորյանը նշեց, որ  դիտորդները պատշաճ ուսուցվում և պատրաստվում են: «Մեր դիտորդներն անցնում են պատշաճ ուսուցում, ունեն համապատասխան որակավորում և հանձնում են Կենտրոնական ընտրական հանձնաժողովի ստուգարքը: Եթե գիտեք կոնկրետ մարդկանց անուններ, որոնք պրոֆեսիոնալ չեն իրականացրել իրենց աշխատանքը, ապա հրապարակեք», - պնդեց Եգորյանը:


Միևնույն ժամանակ «Թրանսփարենսի Ինթերնեշնլ» հակակոռուպցիոն կենտրոնի ընտրական ծրագրերի համակարգող Լենա Նազարյանը տեղեկացրեց, որ դիտորդներից մեկի նկատմամբ կիրառվել է ճնշում: «Մեր դիտորդը լուսանկարել և հրապարակել է Facebook սոցիալական ցանցում անվավեր քվեաթերթիկ, որի վրա գրված է եղել «քաղաքապետ հավաքի քո աղբը»: Դա անվավեր քվեաթերթիկ է: Ընտրությունների հաջորդ օրը մեր դիտորդին կանչել են ընտրատարածքային հանձնաժողովի ընդամները և սկսել ճնշել, թե ինչու է լուսանկարել և հրապարակել անվավեր քվեաթերթիկը՝ ասելով, որ դիտորդը իրավունք չուներ դա անելու», - հայտարարեց Նազարյանը:



