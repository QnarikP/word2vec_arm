
Այսօր՝ սեպտեմբերի 1-ին անհասկանալի իրավիճակ էր ստեղծվել Երերւանի համայնքային մանկապարտեզներում: Հարյուրավոր ծնողներ, որոնք առաջին անգամ իրենց երեխային բերել էին նախակրթարան, տարակուսած դեմքերով դուրս էին գալիս երեխաների հետ միասին:


Պարզվեց, որ նախօրեին քաղաքապետ Տարոն Մարգարյանը հրահանգել է քաղաքապետարանի ենթակայության տակ գտնվող մանկապարտեզներին՝ չեղարկել վերջին տարիներին ընդունված հերթագրման կարգը եւ մանկապարտեզ չընդունել 3 տարեկանը (կրտսեր խմբերի՝ «մսուրների» դեպքում՝ 2 տարեկանը) չլրացած երեխաներին: Գործող պրակտիկայի համաձայն, ծնողները կարող էին անմիջապես երեխայի ծմննդից հետո հերթագրվել մանկապարտեզներից որեւէ մեկում: Ծնողները հաճախ ապահովության համար երեխային հերթագրում էին միանգամից մի քանի մանկապարտեզում:  Եվ ահա, քաղաքապետարանում որոշել են վերացնել այդ կարգը, որովհետեւ դրա պատճառով ուռճացվում է մանկապարտեզներում հերթագրված երեխաների թիվը:  Հետաքրքիր է սակայն, թե ինչու է քաղաքային իշխանությունը դրա մասին հիշել ուսումնական տարվա անմիջապես նախորդ օրը: Որպես հետեւանք, մանկապարտեզների տնօրինությունը ստիպված է վերակազմավորել արդեն օգոստոսի վերջերից ձեւավորված խմբերը եւ խառնաշփոթից խուսափելու նպատակով հրաժարվել է ընդունել արդեն իսկ գրանցված եւ պայմանագրով մանկապարտեզի սան համարվող 3 տարեկանը լրացած երեխաներին: Շատ ծնողներ, հիմնականում՝ դեկրետային արձակուրդից վերադարձող մայրիկներ, նախօրոք պլանավորել էին իրենց աշխատանքի անցնելու ժամկետը եւ հիմա կանգնել են փաստի առաջ. նրանք ստիպված են անորոշ ժամկետով հրաժարվել աշխատելու մտադրությունից, հնարավոր է նաեւ՝ խնդիրներ ունենալով աշխատատեղերում: 


Ամենայն հավանականությամբ, քաղաքապետարանի հապճեպ որոշման իմաստն ու բովանդակությունը լավ չեն ընկալում հենց այդ հիմնարկի աշխատակիցները: Այսպես, քաղաքապետարանի մամուլի խոսնակ Արթուր Գեւորգյանը երեկ պնդում էր, որ որոշումը վերաբերում է միայն հերթագրման կարգին, եւ այլեւս հերթագրված երեխաների վրա չի տարածվում: 


Իսկ ավելի ուշ քաղաքապետի օգնական Մարիա Բարաղամյանը ֆեյսբուքում ներկայացրեց որոշման ավելի մանրամասն բովանդակությունը, որը մասամբ հերքում է Արթուր Գեւորգյանի պնդումները եւ ըստ որի, մանկապարտեզներում ընդունելությունը կարող է ձգվել մինչեւ ամսի 10-ը: 


Ի դեպ, ֆեյսբուքյան որոշ խմբերում քաղաքապետարանի այս աշխատաոճի դեմ բողոքի ցույցեր անելու կոչեր են հնչում: 
