
Ինչպես արդեն տեղեկացրել ենք, Սերժ Սարգսյանի մամուլի խոսնակ Արման Սաղաթելյանը աշխատանքից ազատվելու մասին դիմում է ներկայացրել: Վերջինիս խոսնակի պաշտոնում կփոխարինի ԱԱԾ արդեն նախկին աշխատակից Վլադիմիր Հակոբյանը: Հիշեցնենք, որ մոտ մեկ տարի առաջ Վլադիմիր Հակոբյանը սպառնալով փորձել է հավաքագրել լրագրող Հրայր Մանուկյանին: Այս կապակցությամբ Հրայր Մանուկյանը իր Ֆեյսբուքի էջում գրում է.


«Վերբովչիկ Վլադին Սերժի խոսնակ նշանակելու հետ կապված մի երկու բան ընդգծեմ, որ կարևոր են՝ ամբողջական պատկերն ունենալու համար։


- Կարծում եմ ինքը համարվում է պրոֆեսիոնալ՝ մեր ամբողջ ԱԱԾ-ի մակարդակով։ Ինքը ու իր նմանները միշտ աշխատել են այդ մեթոդներով ու միշտ հաջողել են։ Ինքը կարող էր ասել իր շեֆերին՝ ի՞նչն եմ սխալ արել․ ինչ սովորեցրել եք, էդ եմ արել։ Խնդիրը սերունդների աշխարհայացքի տարբերության մեջ է․ հաջողեին իմ դեպքում, 3-10 տարի հետո կձախողեին, ասենք, 90-ականներին ծնված մի երիտասարդի դեպքում։ Ու մեկ է՝ իրանք չեն հասկանա էն արժեքները, որոնցով մենք ենք ապրում ու երբեք էլ դաս չեն քաղի իմ այս դեպքից։


- Էս Վլադին ինձ ծանոթացրել/ներկայացրել էր Կրթության նախարար Արմեն Աշոտյանի խորհրդական Նարեկ Արաքսման-Մանուկյանը, որը նույնպես մնաց իր պաշտոնին։ Այ ինքը գերպրոֆեսիոնալ էր գործել՝ արտասահմանում զանազան սեմիներների ինձ ուղարկելու պատրվակով հետս ընկերացել էր, անցած տարվա հունվարից-հուլիս պարբերաբար հանդիպում-զրուցում էինք, իմ մտքով չէր անցնում, թե իրականում ինչ նպատակներ ունեն։ Հերթական հանդիպման ժամանակ իբր պատահական տեսավ վերբովչիկ Վլադին ու ծանոթացրեց՝ ասելով՝ ընկերս է, ԱԱԾ-ում է աշխատում։ Հաջորդ անգամ Նարեկի հետ հանդիպման գնալուց վերբովչիկ Վլադը Նարեկի հետ էր հենց սկզբից։ Մի 10 րոպեից Նարեկին իբր Աշոտյանը զանգում կանչում է, ու մեր Վլադը ինձ ասում է, որ որոշել են, որ պտի աշխատեմ ԱԱԾ-ում, ներկայացնում է էն ոսկե սարերը, որ ինձ սպասվում են։ Ես ցրելու համար ասում եմ՝ ժամանակ է պետք մտածելու համար, հաջորդ օրը, երբ զանգում է, մեսիջով եմ գրում, որ պատասխանս «չէ» է։ Պնդում է, որ հանդիպենք ու լինում է էն խոսակցությունը, որ հրապարակել էի։


- Խոսակցությունն էնպիսի ընթացք ստացավ, որ ՀՀ Քրեական օրենսգրքով նախատեսված մի շարք հոդվածներով գործ հարուցելու հիմք էր տալիս (անձնական կյանքի վերաբերյալ տեղեկություններ հավաքելը, կուսակցության գործունեությանը միջամտելու փորձը, պաշտոնական լիազորությունների չարաշահումը և այլն), բայց դատախազությունը գործ չհարուցեց, իսկ առաջին ատյանի ու վերաքննիչ դատարանները մերժեցին հայցս, որով պահանջում էի դատախազությունից գործ հարուցել։ Հիմա գործը վճռաբեկում է։ Նենց չի, որ հեշտ ու հանգիստ էր էս ամբողջ դատական պրոցեսը գնում ու չէին փորձում խանգարել (հետո որ առիթ լինի կհրապարակայնացնեմ, թե ոնց էին փորձում խանգարել), բայց բարեբախտաբար՝ չեն հաջողել ու չեն էլ հաջողի»:
