
Հայաստանի Հանրապետության սահմանում և Լեռնային Ղարաբաղի Հանրապետության շփման գծում իրավիճակը վերահսկելի է: Այս մասին այսօր Կառավարության հերթական նիստի ժամանակ հայտարարել է պաշտպանության նախարար Սեյրան Օհանյանը: 


Նա նշել է. «Եվրոպական խաղերի անցկացման ժամանակահատվածում ՀՀ զինված ուժերն ապահովեցին հրադադարի կատարումը, դեռ ավելին, զսպվածություն ցուցաբերելով և ոչ մի խախտում չիրականացնելով: Եվրոպական խաղերից հետո լարվածության աստիճանը մեկ բարձրանում, մեկ իջնում է: Ինչպես կանխատեսել էինք, մեր հարևանները փորձելու են լարվածությամբ ինչ-որ քաղաքական կամ տնտեսական դիվիդենտներ գտնել իրենց համար: Լարվածությունն այս երկու ամսվա ընթացքում բարձրացել է. հակառակորդը կրակոցներ է արձակել նաեւ խոշոր հրաձգային զենքերով: Բարձրացել է նաև ականանետով կրակային խոցման աստիճանը. կրակոցներ են եղել 60, 82 և մինչև 120 մմ ականանետերով»:


Սեյրան Օհանյանը ընդգծել է նաեւ, որ վերջին օրերի ընթացքում մի քանի դիվերսիոն հետախուզական գործողությունների փորձ է եղել, որոնք հայկական զինուժը կանխել է:
