
«Նոր Սահմանադրության ընդունման ոչ քաղաքական անհրաժեշտություն կար, ոչ էլ հասարակական պահանջ, որովհետեւ երկրում չէր ստեղծվել կառավարման ճգնաժամ, որի լուծումը գործող Սահմանադրությունը իր մեջ չէր պարունակում»: Այս մասին «Սիվիլնեթի» եթերում նշել է Ազգային ժողովի «Հայ ազգային կոնգրես» խմբակցության պատգամավոր Գագիկ Ջհանգիրյանը:


«Սահմանադրությունը մեղավոր չէ, որ մեր երկրում արդարություն չկա, արդարադատությունը չի գործում, աղքատություն է, արտագաղթ, մենաշնորհային տնտեսություն, բյուջեի թալան եւ այլն: Ընդհակառակը, եթե Սահմանադրությունը գործեր, ապա այս երեւույթները զգալի չափով չէին լինի: Հետեւաբար՝ քաղաքական կամք չկա Սահմանադրությունը կիրառելու համար, իսկ եթե չես կիրառում, հասկանալի էլ չէ, թե դրա ո՞ր նորմը չի գործում:  


Ըստ էության՝ «Հայ ազգային կոնգրեսի» հայտարարության մեջ կարեւորվել է Ազգային ժողովի նախագահի դերը նոր Սահմանադրության մեջ, որովհետեւ բավական լիազորություններ, որոնք պետք է տրվեին վարչապետին, կամ որոնք կարելի էր տալ նոր նախագահին, չգիտես ինչ պատճառներով վերապահված են Ազգային ժողովի նախագահին: Այստեղից կարելի է եզրակացնել, որ այդ մարդն է, որ ապագայում պետք է դառնա ամբողջ պետական մարմնի բարձրագույն պաշտոնյան: Սակայն փաստացի՝ որեւէ նշանակություն չունի, թե Սերժ Սարգսյանը ինչ պաշտոն կզբաղեցնի կամ կզբաղեցնի՞ արդյոք, թե՞ ոչ, որովհետեւ քաղաքական մենաշնորհը պահպանվում է: Ավելին, եթե գործող Սահմանադրության մեջ չկա որեւէ դրույթ, որը որեւէ քաղաքական ուժի հնարավորություն է տալիս անպայման ունենալ որակյալ մեծամասնություն Ազգային ժողովում, ապա ապագա սահմանադրական նորմով դա արդեն պարտադրում է»,- ընդգծել է Գագիկ Ջհանգիրյանը՝ հավելելով. «Նույն քաղաքական ուժը, երբ  տիրապետում է տարբեր մարմինների, այստեղ խոսելը մի մարմնի կողմից մյուսին հակակշռելու մասին արդեն ավելորդ է»:


Ջհանգիրյանի խոսքով՝ այս Սահմանադրության ընդունումից հետո Սերժ Սարգսյանը դեռ մեկ տարի լիազորությունների ժամկետ է ունենում, եւ անցումային դրույթներում նա պետք է շարունակի իր մեկ տարվա լիազորությունները: «Եթե Սերժ Սարգսյանը մնա նույնիսկ որպես կուսակցության ղեկավար, իր համար խնդիրներ չեն լինի, քանի որ մի քաղաքական ուժը իրականացնում է գործադիր, օրենսդիր իշխանությունը, ինչպես նաեւ ինքն է որոշում նախագահի խնդիրը»,- նշել է Գագիկ Ջհանգիրյանը:


Մանրամասները՝ տեսանյութում:
