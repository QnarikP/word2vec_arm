
Կառավարության նիստի օրը՝ փետրվարի 9-ին, զոհված զինվորների ծնողները հավաքվել են Կառավարության շենքի հետնամուտքի մոտ՝ պաշտպանության նախարարին հանդիպելու ակնկալիքով: Ոստիկանները, սակայն, փորձել են նրանց «ցրել» այդտեղից, այնուհետև մի ոստիկան թքել է զոհված զինածառայող Վալերի Մուրադյանի մոր՝ Նանա Մուրադյանի վրա:  Այսօր iLur.am-ը միջադեպի վերաբերյալ զրուցել է Նանա Մուրադյանի և միջադեպին ականատես՝ մեկ այլ զոհված զինծառայողի մոր՝ Իրինա Ղազարյանի հետ:


Երբ ոստիկանը թքել է Նանա Մուրադյանի վրա, վերջինս, ի պատասխան, հրել է նրան, դրանից հետո ոստիկանը ոլորել է Մուրադյանի ձեռքերը եւ անվանել «բոմժ»:


Դրանից հետո զոհված զինծառայողների ծնողները գնացել են ոստիկանության բաժին, բանավոր կերպով  տեղեկացրել, թե ինչ է տեղի ունեցել, և դուրս եկել: Այնուհետև նրանց իր մոտ է հրավիրել Ոստկանության Երևան քաղաքի վարչության պետ Սարգիս Մարտիրոսյանը, որպեսզի միասին դիտեն այդ օրվա տեսանյութերը: Սակայն, ինչպես պատմեց Մուրադյանը, տեսանյութերում բացակայում էին իր վրա թքելու կադրերը, իսկ իրենց ցույց են տվել միայն այն կադրերը, որտեղ ինքն է հրում ոստիկանին: Տեսանյութում բացակայել է նաև ձայնը:


Իրինա Ղազարյանն էլ ասաց, որ Սարգիս Մարտիրոսյանը խոստացել էր այլ կադրեր ևս գտնել, որպեսզի առաջիկա երկուշաբթի դարձյալ միասին նայեն, սակայն, անցել է արդեն երկու շաբաթ, բայց նա իր խոստումը չի կատարել:


«Երբ  ես Սարգիս Մարտիրոսյանին ասեցի՝ հիմա ի՞նչ, այդ ոստիկանին չպիտի՞ պատժեք, նա ասաց՝ «նենց կպատժենք, որ 40 տարի էլ չի մոռանա»: Բա ո՞ւր ա,  ինչո՞ւ չեք պատժում: Թող տականքներին ոստիկանության համազգեստի միջից հանեն, և ընդհանրապես՝ թող համակարգից դուրս շպրտեն նման ոստիկաններին, որ վերջապես մաքրվի այս համակարգը»,- ասաց Մուրադյանը:


Լիլիթ Թադևոսյան


Մանրամասները՝ Հելսինկյան ասոցիացիայի տեսանյութում: 
