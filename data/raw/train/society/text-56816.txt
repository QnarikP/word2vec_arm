
Այսօր մարտիմեկյան սպանդի զոհերից Գոռ Քլոյանի ծննդյան օրն է: Այսօր նա կդառնար 37 տարեկան:


Գոռ Քլոյանը մահացել է 2008-ի մարտի 1-ին «Չերյոմուխա -7» հատուկ միջոցի կիրառումից:


2010 թվականի արդեն լուծարված Փաստահավաք խումբը ներկարացրել է համապաարփակ ուսումնասիրություն, որտեղ անդրադարձել էր մարտիմեկյան սպանդի զոհերի սպանության հանգամանքներին: Գոռի մասին հատվածում կարդում ենք.


Գոռ Քլոյան՝ ծնված 1979 թ.


Համաձայն դատաբժշկի եզրակացության` Գ.Քլոյանի դիակի վրա հայտնաբերվել է ձախ աճուկաենթազստային շրջանի ջնջխված բեկորային վերք: Մահը վրա է հասել ձախ աճուկաենթազստային շրջանի ջնջխված բեկորային վնասվածքով պայմանավորված արյան սուր կորստից:   Համաձայն դատաձգաբանական փորձաքննության` նրա դիակից հանված առարկան գործարանային արտադրության «Չերյոմուխա - 7ե տեսակի կրակված փամփուշտի կոնտեյներ՝ գազային նռնակ է՝ իր պլաստմասսե խցաններով: Խցանների վրայի կրակման հետքերը բնորոշ են հատուկ միջոց հանդիսացող «ԿՍ-23ե կարաբիններին: Խցանի վրայի դեֆորմացիան և պատռվածքները կարող էին առաջանալ որևէ պինդ մարմնի հետ բախման կամ որևէ արգելքի միջով անցնելու հետևանքով :   Վիրավորվել է Մաշտոցի և Գր. Լուսավորիչ փողոցների խաչմերուկի կամրջի վրա ու տեղափոխվել հիվանդանոց, որտեղ, առանց գիտակցության գալու, մահացել է:   Փաստահավաք խումբը Գոռ Քլոյանի սպանության հետ կապված ստացել է նրա հոր Սարգիս Քլոյանի վկայությունը, այն մասին, որ ինքը և իր որդին Մարտի մեկի կեսօրից հետո գտնվել են Միասնիկյանի արձանի մոտ, քանի, որ տեղեկացել էին, որ առավոտյան խաղաղ ցուցարարների վրա ոստիկանների կողմից հարձակում է եղել: 2008 թվականի նախագահական ընտրությունների ժամանակ Գոռ Քլոյանը եղել է ԲՀԿ կուսակցությունից ներկայացված նախագահի թեկնածու Սերժ Սարգսյանի վստահված անձը, սակայն հայրը պնդում է, որ որդին տեսնելով Սերժ Սարգսյանի օգտին կատարվող ապօրինությունները /լցոնումներ, Լևոն Տեր-Պետրոսյանի կողմնակիցների վրա ճնշումներ, Սերժ Սարգսյանի նախընտրական շտաբի կողմից բաժանվող ընտրակաշառք/ Գոռը հիասթափվել է իշխող կուսակցությունից և սկսել է պաշտպանել ժողովրդի իրավունքները:  Սարգիս Քլոյանի խոսքերով մարտի մեկին Գոռը իրենից բաժանվել է ժամը 20.30-ին քանի որ հայրը մրսելիս է եղել և նա գնացել է վերնաշապիկ բերելու: Այնուհետև հորը տեղեկացրել են, որ որդին վիրավոր է և գտնվում է հիվանդանոցում:     Մամուլում /ՀԺ/ հրապարակված տեղեկության համաձայն Գոռ Քլոյանի վիրահատության ժամանակ պայթել է  մարմնի մեջ գտնվող ՙՉերյոմուխա 7՚ տեսակի նռնակը, որը նրան վիրավորելիս պայթած չի եղել և ամբողջությամբ մխրճված է եղել  աճուկի մեջ, իսկ վիրահատող բժիշկներն էլ անակընկալի գալով և վախենալով իրենց կյանքերի համար, Գոռ Քլոյանին թողել են վիրահատարանում ու փախել: Նրանք վերադարձել են միայն այն ժամանակ, երբ վիրահատարանում պայթաց ՙՉերյոմուխա 7՚ նռնակի գազը  ցնդել է և սենյակը օդափոխվել: Սակայն այդ ժամանակաընթացքում վիրահատարանում Գոռ Քլոյանը արդեն մահացած է եղել: Այս տեղեկությունը ՀՀ պատկան մարմինների կողմից որևէ քննության չի առնվել:   Փաստահավաք խումբը ձեռք է բերել մի տեսագրություն, որտեղ հիմք ընդունելով ՀՔԾ կողմից նշված Գոռ Քլոյանի վիրավորվելու մոտավոր վայրն ու ժամը երևում է, թե ինչպես են ոստիկանները մարտի 1-ին ժամը 21.17-ին Մաշտոցի պողոտայի գետնանցումի վրա կանգնած` դիմահար կրակում ցուցարարների ուղղությամբ, և թե ինչպես հավանական ՙՉերյոմուխա 7՚ տեսակի նռնակից վիրավորվում է մի քաղաքացի, որը հավանաբար հանդիսանում է Գոռ Քլոյանը: Տեսագրությունը կցվում է Գոռ Քլոյանի մահվան հանգամանքների ուսումնասիրությանը, որի վերծանմամբ կարելի է պարզել թե, որ ոստիկանական ստորաբաժանումն է նշված ժամին կանգնած եղել նշված վայրում:   Փաստահավաքը ՙՉերյոմուխա 7՚-ից զոհված քաղաքացիների մասով հանդես է եկել իր երկրորդ զեկույցով, որտեղ նշված են նաև Չերյոմուխա կիրառած հավանական մարդասպանների անունները:   Ներկայացվում է նաև Գոռ Քլոյանի ծնողների վկայությունները նրանց որդու սպանության հետ կապված:
