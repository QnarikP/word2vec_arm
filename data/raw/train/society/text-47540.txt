
Հայաստանում կան օրենքներ, որոնք պրակտիկայում այդպես է կիրառություն չեն ստանում, ասում է «Թրանսփարենսի ինթերնեյշնլ» հակակոռուպցիոն կենտրոնի տնօրեն Վարուժան Հոկտանյանը:


«Օրենքի և պրակտիկայի չափողականությունների միջև տարբերություն կա, հաճախ դա ցույց է տալիս իմիտացիան, երբ փորձում են օրենքը ձևական կիրակել, իրապես այդ օրենքը չի աշխատում»,- այսօր Գյումրիում լրագրողների հետ հանդիպմանը հայտարարել է Հոկտանյանը։


Ինչպես փոխանցում է «Ազատություն» ռադիոկայանը, հակակոռուպցիոն կենտրոնը Հայաստանի օրինավորության ազգային համակարգի գնահատում է անցկացրել: 13 համակարգ է ընտրվել՝ սկսած նախագահից վերջացրած լրատվամիջոցներ ու բիզնես: Ըստ զեկույցի արդյունքների՝ Հայաստանի զարգացան թիվ 1 խոչընդոտը կոռուպցիան է:


Ամենակոռումպացվածը մնում է դատական համակարգը չնայած այն հանգամանքին, որ դատավորների աշխատավարձը վերջին տարիներին հասցվել է 500-600 հազար դրամի՝ կաշառակերության մակարդակը մեղմելու համար: Ըստ Հոկտանյանի՝ սրա բացատրությունը մեկն է՝ չկա պատժիչ մեխանիզմ:


«Եթե դու աշխատավարձ ես բարձրացնում, և միևնույն ժամանակ չկա ոչ մի հսկողություն այդ դատավորի վրա, նա կշարունակի նույն ագահությամբ, նույն եռանդով ուտել։ Վերահսկելու մեխանիզմ պիտի լինի»,- ասաց Հոկտանյանը։


Քաղաքական կամքի առկայության դեպքում կոռուպցիան կարելի է շատ արագ վերացնել, օրինակը Սինգապուրն է, հետո մեր հյուսիսային հարևան Վրաստանը. Հայաստանում քաղաքական այդ կամքը չկա, ասում է հակակոռուպցիոն կենտրոնի ղեկավարը։


«Վրաստանի դեպքում դա սկսվեց վերևից, երբեք ներքևից չի եղել այդ ճնշումը, որ «չէ, պետք է մաքրվի»։ Մեզ մոտ էլ բոլորն ասում են՝ «ի՜նչ վատ բան է կոռուպցիան, ոնց ենք մենք տանջվում սրա ձեռը»։ Բայց լուրջ քայլեր չեն արվում»,- նշեց Հոկտանյանը։


Հարցին, թե Հայաստանում ե՞րբ հնարավոր կլինի վերացնել կոռուպցիան, Հոկտանյանը պատասխանեց՝ ինքը մարգարե չէ, որ օր ու ժամ ասի, բայց կան քայլեր, որոնցով հնարավոր է հասնել դրան։ 
