
Բաղրամյան պողոտայի ցուցարարները հայտարարություն են տարածել, որում շեշտվում է, որ պայքարի մարտավարությունը  չի փոխվել:


Սիրելի՛ ժողովուրդ,


Քանի որ երեկ նախաձեռնող խմբի շրջանակներում լիակատար համաձայնություն չեղավ, անհրաժեշտ է վերանայել մեր պայքարի տրամաբանությունը: Մենք՝ շուրջ մեկ շաբաթ Բաղրամյան պողոտայում ընթացող պայքարի մասնակիցներս, հայտարարում ենք, որ մեր պահանջներն ու խաղաղ մարտավարությունը չի փոխվել: Մենք պահանջում ենք.


Չեղարկել էլեկտրաէներգիայի հակասոցիալական որոշումը


Պատժել խաղաղ հանրահավաքի մասնակիցների և լրագրողների նկատմամբ բռնություն կիրառած ոստիկաններին և դադարեցնել քրեական հետապնդումն ընթացող խաղաղ հավաքի մասնակիցների նկատմամբ


Վերանայել սակագինը՝ նվազեցման միտումով:


Իսկ հիմա ամենակարևորը. Հայաստանի Հանրապետության ազատ և պահանջատեր քաղաքացինե՛ր, նստացույցի մասնակիցնե՛ր, սիրելի՛ երևանցիներ, մարզերում բնակվող հայրենակիցնե՛ր, մեզ անհրաժեշտ է ձեր օգնությունը: Խնդրում ենք գրել ձեր առաջարկները պայքարի հետագա քայլերի վերաբերյալ և բերել բեմի մոտ: Դա կօգնի մեր պայքարին հաղորդել դեմոկրատական ոգի և կիրառել ուղիղ ժողովրդավարության սկզբունքներ որոշումների կայացման ժամանակ: Մենք կստեղծենք խումբ, որը կդիտարկի և կհամադրի ձեր առաջարկները հատ առ հատ: Վերջնական որոշումները կկայացնենք բոլորս միասին:


ՀԱՅԱՍՏԱ՛Ն, ԱՐԻ՛ ԲԱՂՐԱՄՅԱՆ
