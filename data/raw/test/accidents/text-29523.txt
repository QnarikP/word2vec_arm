
14:21Երեւանի կենտրոնում` Խանջյան փողոցում, Կինոյի տան հարեւանությամբ կրակոցներ են հնչել:


Հաստատելով փաստը` ՀՀ ոստիկանության հասարակայնության հետ կապերի եւ լրատվության վարչության աշխատակից Արմեն Մալխասյանն «Արմենպրես»-ին տեղեկացրեց, որ երեք մարդ հրազենային վնասվածքներով հոսպիտալացվել են:


Հանգամանքները պարզվում են:


15:04


Ըստ yerkir.am-ի լրագրողի, որն այս պահին գտնվում է դեպքի վայրում, վիրավորների թիվը երեքից ավելին է: 


«Արմնյուզը» հայտնում է, որ Խանջյան փողոցում` «Վերնիսաժի» մոտ տեղի ունեցած փոխհրաձգության հետևանքով, հրազենային վնասվածքներով հիվանդանոց են տեղափոխվել երկու տղամարդ և մեկ կին: Վիրավորներից մեկը 72-ամյա տղամարդ է: Նա «Վերնիսաժի»-ի վաճառողներից է և ստացել է ոտքի հրազենային վիրավորում: Ըստ տարբեր լուրերի` վնասվածքներ է ստացել 3 կամ 4 մարդ: Վիրավորներին տեղափոխել են Առաջին համալսարանական կլինիկա:


Shamshan.com-ը տեղեկացնում է, որ հայտնաբերվել են հրազենից արձակված մեծ թվով կրակված պարկուճներ: Հայտնաբերվել են նաև Porsche Cayenne մակնիշի 80 PP 008 համարանիշի և Toyota Landcruiser մակնիշի 80 TT 008 համարանիշի ավտոմեքենաները: Ըստ նույն աղբյուրի, 1 հոգի էլ սպիտակ գույնի BMW X 6-ով դիմել է փախուստի:


15:50


Ներկայացնում ենք նաև ոստիկանության պաշտոնական հաղորդագրությունը.


Մայիսի 17-ին, ժամը 13.25-ին, ոստիկանության Կենտրոնականի բաժնում ահազանգ է ստացվել, որ Վերնիսաժի մոտ կրակոցներ են հնչում:Դեպքի վայր մեկնած օպերատիվ-քննչական խումբը պարզել է, որ անհայտ անձը Վարդանանց փողոցի 18 հասցեի մոտ կրակոցներ է արձակել, ինչի հետևանքով 5 անձ հրազենային վնասվածքներով տեղափոխվել են հիվանդանոց:Փաստի առթիվ հարուցվել է քրեական գործ ՀՀ քրեական օրենսգրքի 235 հոդվածի 1-ին մասի և 258 հոդվածի 4-րդ մասի հատկանիշներով:Նշանակվել են մի շարք փորձաքննություններ:Ձեռնարկվում են օպերատիվ-հետախուզական և քննչական անհետաձգելի միջոցառումներ հանցագործություն կատարած անձին (անձանց) հայտնաբերելու ուղղությամբ:Նախաքննությունը շարունակվում է: 






