
Հայաստանի Վճռաբեկ դատարանի որոշմամբ` կենցաղային տեխնիկայի վաճառքով զբաղվող «Վեգա» ընկերության հայցն ընդդեմ Տնտեսական մրցակցության պաշտպանության պետական հանձնաժողովի մերժվել է: ՏՄՊՊՀ որոշումը մնացել է ուժի մեջ: Այս մասին հայտնում են ՏՄՊՊՀ-ից:


Հիշեցնենք, որ նախորդ Ամանորյա տոներին «Վեգա» խանութների ցանցը, գնումներ կատարելիս սպառողներին խոստանում էր մինչև 110 տոկոս զեղչ: Ակնհայտ կեղծիքի համար Հանձնաժողովն ընկերության դեմ վարչական վարույթ էր հարուցել, որի ընթացքում հաստատվել էր, որ «Վեգա» խանութների ցանցի կողմից դրսևորվել է անբարեխիղճ մրցակցություն, ինչի համար էլ նշանակվել է տուգանք՝ իրավախախտմանը նախորդող տարվա հասույթի 1 տոկոսի չափով, որը կազմում է մոտ 7 միլիոն դրամ:


Ընկերությունը դատական կարգով բողոքարկել էր ՏՄՊՊՀ որոշումը: Դատական բոլոր երեք ատյաններում բողոքը մերժվել էր: 7 միլիոն դրամ տուգանքը վճարվել է պետբյուջե:


ՏՄՊՊՀ-ից տեղեկացնում են նաև, որ մինչ օրս Հանձնաժողովը դատական կարգով պարտված որևէ գործ չունի. ՏՄՊՊՀ բոլոր որոշումները մնացել են ուժի մեջ:
