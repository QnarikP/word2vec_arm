
«Շահող կտրոն» վիճակախաղի պարգևավճարների համար հատկացվող գումարի մոտ 95%-ն առաջին երկու տարում հոսել է անհայտ ուղղությամբ: Այս մասին բացահայտող հոդված է հրապարակել «Հետքը»: Հոդվածից մի քանի ուշագրավ փաստեր ներկայացնում ենք ձեր ուշադրությանը: Հոդվածն ամբողջությամբ՝ hetq.am կայքում:


Պետական եկամուտների կոմիտեն (ՊԵԿ) այսպիսի հոսք իրականացրել է շնորհիվ մեկ որոշման, այն է՝ 2009-2010թթ.-ին բոնուսներ վճարել նաև չշահած կտրոնների խմբաքանակ ներկայացնողներին:


Մոտ 6 միլիարդ դրամի բոնուսներ ստացողների անուն-ազգանուններն այդպես էլ չեն հրապարակվել: Հայտնի են միայն շահողների տվյալները, ում պարգևավճարների գումարը երկու տարվա ընթացքում չի գերազանցել 193 միլիոն դրամը, այսինքն՝ վիճակախաղի համար հատկացված ընդհանուր բյուջեի մոտ 5%-ը:


2009թ.-ին «Շահո՞ղ կտրոն» վիճակախաղին հատկացված գումարի ընդամենը 2%-ն է ծախսվել շահումների դիմաց պարգեւավճարներ տրամադրելու համար: Իսկ 2010թ.-ին` 5%-ը:


«Շահող կտրոն» վիճակախաղի կազմակերպման և շահումների տրամադրման համար կառավարության որոշմամբ 2008թ.-ին ՊԵԿ-ում ստեղծվել է «Պարգևավճարների հիմնադրամը»։ Հենց այստեղ էլ պետք է կուտակվեին պարգեւավճարների համար հատկացված գումարները, եթե որեւէ ամիս նախատեսվածից ավելի քիչ շահումներ լինեին:


ՀՀ ֆինանսների փոխնախարար Վախթանգ Միրումյանը «Հետքի».- «ի՞նչ են եղել չշահած գումարները» հարցին պատասխանելիս՝ հերքել է, որ հիմնադրամում գումարային տեսքով կուտակումներ են եղել: Ավելացրել է նաև, որ կուտակում չէր կարող առաջանալ, քանի որ պետական եկամուտների կոմիտեն ամեն ամիս հայտ է ներկայացնում կառավարություն և ստանում այնքան գումար, որքան կազմում են այդ ամսվա շահումները:


Սակայն պարզվում է, որ փոխնախարարը «Հետքին» ապատեղեկատվություն է տրամադրել, քանի որ «Հետքը» հարցում է ուղարկել ՊԵԿ-ին՝ ստանալու «Շահող կտրոն» վիճակախաղի բյուջետային հաշվետվությունը: Փաստաթուղթը փաստում է, որ Վախթանգ Միրումյանը սուտ տեղեկատվություն է հայտնել. «Պարգևավճարների ֆոնդը չի համալրվել ՊԵԿ-ի՝ կառավարությանն ուղարկված ամենամսյա հայտի համաձայն, այլ հաստատվել է տարեսկզբին»:


Քանի որ պետեկամուտների կոմիտեի՝ «Հետքին» տրամադրված հաշվետվությունում թվերը չափազանց ուռճացված են եղել, հետաքննության հեղինակները ստիպված ինքնուրույն են  հաշվարկել իրական շահումների գումարը՝ օգտագործելով ՊԵԿ-ի ամենամսյա շահումների մասին հրապարակումներում առկա թվերը: Եվ պարզվել է, որ 2009թ.-ին պարգևավճարների համար տրամադրված գումարը կազմում է մոտ 64 միլիոն դրամ, իսկ ՊԵԿ-ի տրամադրած հաշվետվության մեջ պարգևավճարների ընդհանուր ֆոնդը մոտ 1, 3 միլիարդ դրամ է:


Պետեկամուտների կոմիտեի հաշվետվությունում նշվում է, որ 2009թ.-ին պետբյուջեից «Շահող կտրոն» վիճակախաղի համար տրամադրվել է 1 մլրդ 357 միլիոն 999 հազար 400 դրամ: Տարվա ընթացքում պարգեւավճարների գումարը գերազանցել է բյուջեի հատկացմանը՝ կազմելով 1 միլիարդ 628 միլիոն 19 հազար 900 դրամ: Արդյունքում` ՊԵԿ-ը բանկերին պարտք է մնացել 270 մլն 20 հազար 500 դրամի չափով:


Պետեկամուտների կոմիտեի կայքում ամեն ամիս հրապարակվում է շահումների դիմաց տրամադրված պարգեւավճարների չափը: 2009թ.-ի բոլոր ամիսների պարգեւավճարների գումարը կազմում է 64 մլն 150 հազար 126 դրամ, այսինքն` այդ տարի պետբյուջեից հատկացված գումարի մոտ 5%-ը: Գումարի 95%-ն ավելացել է: Ի դեպ` 2009-ի ՊԵԿ-ի հաշվետվությունը ներկայացնելիս` Գագիկ Խաչատրյանն անձամբ է նշել, որ վիճակահանությունների արդյունքում շահել է 8682 քաղաքացի, ում վճարվել է շուրջ 63 մլն դրամ պարգևավճար:


Խաղարկության առաջին տարվա կեսից «Պարգևավճարների հիմնադրամը» վերանվանվել է «Պարգևավճարների և բոնուսների հիմնադրամի»: Բոնուսը չշահած կտրոնների որոշակի խմբաքանակի դիմաց տրամադրված գումարն է: Վերանվանելու այս որոշումը պարգևավճարների հիմնադրամի կուտակումները ծախսելու միջոց է հանդիսացել:


2 տարիների ընթացքում ՊԵԿ-ը «բոնուսային» քաղաքականությամբ դուրս է գրել մոտ 6 մլրդ դրամ: Եթե 6 մլրդ դրամը բաժանենք առավելագույն կտրոնների չափաքանակին, կստացվի, որ 30 հազար կտրոն է ներկայացվել՝ 180 մլրդ դրամ գործարքի արժողությամբ։ Հիշեցնենք, որ 6 մլրդ դրամ բոնուս ստացած անձանց տվյալները երբեւէ չեն հրապարակվել։


Փաստորեն անհայտ անձանց բոնուսների համար հատկացված գումարը 30 անգամ գերազանցում է «Շահող կտրոն» վիճակախաղի պարգեւավճարների համար նախատեսված բյուջեին, թեև բոնուսները Շահող կտրոնի ածանցյալ ծրագիրն է եղել:
