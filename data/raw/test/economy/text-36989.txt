
2015թ. պետական բյուջեի նախագծի քննարկման ժամանակ Հանրային ծառայությունները կարգավորող հանձնաժողովի խորհրդի անդամ Արթուր Վարդանյանը հայտնել է, որ 2015թ. էլեկտրաէներգիայի սակագնի փոփոխություն չի նախատեսվում:


ԲՀԿ խմբակցության պատգամավոր Միքայել Մելքումյանի հարցին ի պատասխան՝ նա նշել է, որ ՀԾԿՀ–ն ընկերությունների տնտեսական գործունեության մշտադիտարկումներ է իրականացնում, և այս պահի դրությամբ կարող է ասել, որ 2015թ. ընթացքում էլեկտրաէներգիայի սակագնի որևէ փոփոխություն չի սպասվում։


Հանրային ծառայությունները կարգավորող հանձնաժողովը 2014թ. հուլիսի 1-ին որոշում է ընդունել էլեկտրաէներգիայի սակագինը ևս մոտ 4 դրամով թանկացնելու մասին: Օգոստոսի 1-ից Հայաստանում էլեկտրաէներգիայի սակագինը թանկացել է 3,85 դրամով կամ մոտ 10%-ով: Էլեկտրաէներգիայի վերջին թանկացումը տեղի էր ունեցել ընդամենը մեկ տարի առաջ' 2013 թ. հուլիսի 7-ին, այդ ժամանակ այն թանկացավ 27%-ով: Մեկ տարվա ընթացքում Հայաստանում էլեկտրաէներգիայի սակագինը թանկացել է 37%-ով:
