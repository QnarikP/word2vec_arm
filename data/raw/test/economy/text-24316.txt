
Ժուռնալիստների «Ասպարեզ» ակումբը, իր հարցմանն ի պատասխան, ՀՀ կառավարությունից ստացել է 2009-2013 թվականների ընթացքում կառավարության, նախարարությունների և առընթեր մարմինների համար գնված բոլոր ծառայողական ավտոմեքենաների ցանկը: Ցուցակը, որ ներկայացվում է ստորև, պարունակում է տեղեկություններ ավտոմեքենաների գնումների մասին. տարիները, մատակարար ընկերությունները, արտադրության տարեթվերը, մակնիշները, մոդելները, գնման եղանակները և գները:


Ընդհանուր առմամբ 2009-2013 թվականների ընթացքում պետական միջոցներով գնվել է 552 հատ մեքենա 4 մլրդ 840 մլն դրամ (12 մլն դոլար) ընդհանուր արժեքով: Հաշվի առնելով, որ պատասխանի մեջ՝ պետական գաղտնիք պարունակելու պատճառով ներառված չեն ՊՆ-ի, ԱԱԾ-ի և ՊՊԾ-ի գնված ավտոմեքենաները, այս գումարին կարելի ավելացնել ևս մի քանի միլիոն դոլար:


Մենք չենք մեկնաբանի ցանկի բովանդակությունը և գնված ավտոմեքենաների գները, քանի որ պարզից էլ պարզ է, որ գնված մեքենաների ճնշող մեծամասնությունը պարզապես չպետք է գնվեին, և բազմաթիվ վարչության պետեր, փոխնախարարներ, ինչու ոչ՝ նաև նախարարներ պետք է օգտվեն հասարակական տրանսպորտից կամ էլ անձնական ավտոմեքենաներից: Բայց մեկնաբանելու շատ բան կա, օրինակ, այդ ի՞նչ «Գազել» է գնել ոստիկանությունը 74 000 դոլարով:


Ներկայացնենք 6 ամենաթանկարժեք մեքենաները, որ գնվել են պետբյուժեի միջոցով.


1. Ոստիկանություն - ՀՈՎՈ ջրցան - 61 մլն 817 հազ


2. ՀՀ կառավարության աշխատակազմ - BMW 750Li Drive /F02/  - 53 մլն 907 հազ


3. ՀՀ կառավարության աշխատակազմ - GMC Savana – 30 մլն 960 հազ


4. Ոստիկանություն - Գազ 2752-731 – 29 մլն 950 հազ


5. Ոստիկանություն - Nissan Patrol – 25 մլն 500 հազ


6. ԱԳՆ - BMW 523i – 22 մլն 800 հազ


Ամբողջական ցուցակը կարող եք դիտել այստեղ:
