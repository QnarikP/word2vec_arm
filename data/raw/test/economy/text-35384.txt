
Սեպտեմբերի 25-ի նիստում Հայաստանի կառավարությունը հաստատել է 2015 թվականի բյուջեի նախագիծը` իրական ՀՆԱ 4,1% աճով և ՀՆԱ 2,34%-ի պակասուրդով: Բյուջեի նախագիծը ներկայացրել է ֆինանսների նախարարի առաջին տեղակալ Պավել Սաֆարյանը:


Նախագծին համապատասխան, անվանական արտահայտությամբ ՀՆԱ կկազմի 4,867.5 մլրդ դրամ: Բյուջեն հաշվարկված է ԱՄՆ 1 դոլարը 411,26 դրամ փոխարժեքով: (2014 թ. բյուջեում ամրագրված է ՀՆԱ 5,2% աճ): 2015 թվականի բյուջեի ծախսերը կկազմեն 1, 298,6 մլրդ դրամ կամ ՀՆԱ 26,68%` 2014 թվականի ցուցանիշի  համեմատությամբ 4,2% աճի դեպքում: Բյուջեի եկամուտները կկազմեն 1,184.5 մլրդ դրամ կամ ՀՆԱ 24,33 %, աճը` 4,3%: Հարկային եկամուտները կկազմեն ընդհանուր ծավալի 95,5%` 33,4 մլրդ դրամ կամ ՀՆԱ կառուցվածքի 23,24% աճի պայմաններում, այնքան` որքան 2014  թվականին: Փոխնախարարը նշել է, որ կառավարությունը մտադիր չէ ավելացնել հարկային բեռը: ՀՆԱ դեֆլյատորը կկազմի 3,3%: Տարեկան միջին ինֆլյացիան կկազմի 4%: Բյուջեի դեֆիցիտը` 2,34% կամ 114,1 մլրդ դրամ: Ընդհանուր պետական պարտքը կկազմի 4,953 մլրդ դոլար, այդ թվում արտաքին պարտքը` 4,129 մլրդ դոլար:


Սաֆարյանը նշել է, որ պաշտպանությանը բյուջեից կհատկացվի 21,4%, սոցիալ-մշակութային ոլորտին` 47,9%, տնտեսության ճյուղերին`9,1%, պետական պարտքի սպասարկմանը`  5,7%: Բյուջեում արդյունաբերության աճն ամրագրված է 3,7%, գյուղատնտեսությանը` 4,2%, շինարարությանը` 2%, ծառայություններին` 4.5%. Հայաստանի բյուջեի նախագիծն առաջիկայում կներկայացվի խորհդրարանի քննարկմանը:
