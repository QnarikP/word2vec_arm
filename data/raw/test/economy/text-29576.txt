
Հայաստանի բանկերը փակ բաժնետիրական ընկերության կարգավիճակից աստիճանաբար, քայլ առ քայլ, կանցնեն բաց բաժնետիրական ընկերության կարգավիճակի, այսօր խորհրդարանում հայտարարել է ՀՀ կենտրոնական բանկի նախագահ Արթուր Ջավադյանը, պատասխանելով ԱԺ պատգամավոր, ՀՀ նախկին վարչապետ Հրանտ Բագրատյանի հարցին:


Ներդրումային բանկի ստեղծման մասին Բագրատյանի մյուս հարցին Ջավադյանը պատասխանել է, որ ներկայիս բանկերը դրանով չեն զբաղվելու, քանի որ այդտեղ կա սնանկացման ռիսկ: «Մենք ունենք ունիվերսալ բանկեր, որոնք զբաղվում են ներդրումային ծառայություններով, և ԿԲ-ն կգնա հատկապես այդ ճանապարհով, դրա համար էլ պարզեցվել են նման կառույցների ստեղծման ընթացակարգերը»,-հայտարարել է ԿԲ նախագահը: Խոսելով ունիվերսալ բանկերի մասին, որոնք զբաղվում են նաև ներդրումային ծառայություններով, Ջավադյանը նկատի ուներ Արմսվիսբանկին և Ամերիաբանկին (խմբ. ԱրմԻնֆո):


Վերջին տվյալներով, Հայաստանում գործում է 21 առևտրային բանկ, որոնցից միայն 3-ն են (Զարգացման հայկական բանկը, Հայէկոնոմբանկը և Արարատբանկը) բաց բաժնետիրական ընկերություն, Պրոմեթեյ բանկն ունի ՍՊԸ կարգավիճակ, իսկ մնացած 17 բանկերը փակ բաժնետրական ընկերություններ են: Կարգավիճակի վերջին փոփոխությունները տեղի են ունեցել 2007 թվականին, երբ Արարատբանկը ՓԲԸ-ից դարձավ ԲԲԸ: Նշենք նաև, որ «բաց» կարգավիճակով բանկերի բաժնետոմսերը քիչ են շրջանառում բորսայում:
