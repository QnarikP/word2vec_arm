
2015 թ. Հայաստանի պետական բյուջեի նախագիծը մշակելիս Եվրասիական տնտեսական միությանը Հայաստանի անդամակցության վերաբերյալ փաստաթուղթը ստորագրված չէր, հետևաբար` այդ միության հետ հարաբերությունները հնարավոր չէր արտացոլել նախագծում: Այդ մասին այսօր խորհրդարանում հայտարարել է ՀՀ Ֆինանսների փոխնախարար Պավել Սաֆարյանը` ներկայացնելով «2015 թ. պետական բյուջեի մասին» օրենքի նախագիծը:


Միաժամանակ փոխնախարարը հավաստիացրել է պատգամավորներին, որ մասնագետներն ինտենսիվ աշխատանք են տանում` ԵԱՏՄ-ին անդամակցությունից հետո պետբյուջեի վրա վերջինիս ազդեցության գնահատման շուրջ: «Ընդհանուր առմամբ, գնահատականներ կան և առավելագույնը մեկ ամսից կներկայացվեն ձեր դատին»,- հայտարարել է փոխնախարարը` ավելացնելով, որ ԵԱՏՄ-ին անդամակցությունը կնպաստի երկրի ՀՆԱ-ի աճին:
