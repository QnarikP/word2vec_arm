
Կառավարության հետ հարցուպատասխանի ժամին ԱԺ «Հայ ազգային կոնգրես» խմբակցության քարտուղար Արամ Մանուկյանը գազի գնի ձեւավորման եւ «Հայռուսգազարդի» վերջին 20 տոկոսը վաճառելու վերաբերյալ չորս հարցադրում ներկայացրեց կառավարությանը:


Նա նշեց, որ «Հայռուսգազարդի» պարտքը 2012-ին պաշտոնական տվյալներով 64,9 միլիարդ դրամ էր:


«20 տոկոս մասնաբաժնի վաճառքի պահին հայտարարել եք, որ պարտքը 63 միլիարդ է: Խնդրում եմ բացատրել՝ ո՞ւր է կորել երկու միլիարդ դրամը: Երկրորդ հարցը՝ գազի վերջին թանկացման մասին պայմանագիրը կնքվել է 2013-ի ապրիլին: Որքա՞ն է այս ընթացքում ձեւավորած պարտքը, եւ ով է  վճարելու այն», - ասաց Մանուկյանը:


Նրա հաջորդ հարցը վերաբերում էր Հայռուսգազարդի վաճառքի գնին: Արամ Մանուկյանը նշեց, որ 20 տոկոս մասնաբաժինը, հեղինակավոր մասնագետների գնահատմամբ, արժե 240-260 միլիոն դրամ: Այնինչ, ռուսական կողմին վաճառվել է 155 միլիոն դոլարով: Ո՞ վ եւ ի՞նչ չափանիշներով է սահմանել այս արժեքը, հարցրեց պատգամավորը:


Բացի դրանից, նա նշեց որ  «Հայռուսգազարդ» ՓԲԸ-ն կուտակել է 65 միլիարդ դրամի պարտք: Հայաստանի կառավարությունը մինչեւ վերջին գործարքը 20 տոկոս մասնաբաժին ուներ: «ՓԲԸ-ների բաժնետերերը, ըստ իրենց ունեցած բաժնեմասերի, ստանում են օգուտներ եւ կրում վնասներ: Ինչո՞ւ է 20 տոկոսի սեփականատեր ՀՀ կառավարությունը 100 % -ով վճարում գոյացած պարտքի դիմաց: Ինչո՞ւ եք դուք հանրության սեփականությունը վաճառում այն դեպքում, երբ ՀՀ բոլոր քաղաքացիները գազի դիմաց պարտաճանաչ վճարում են», - հարցադրեց պատգամավորը:  


Էներգետիկայի եւ բնական պաշարների նախարար Արմեն Մովսիսյանն ի պատասխան հարցի նշեց միայն, որ 2011-ից մինչ օրս ռուսական կողմի հետ ընթացած բանակցությունների արդյունքում գազի գին է սահմանվել սահմանի վրա $189, Ռուսաստանը վերացրել է 30 տոկոս մաքսատուրքը, որը հինգ տարիների համար կազմելու է 800 միլիոն դոլար: «2013-18թթ. Ռուսաստանի վրա գազի այս բեռը կնստի 1,1 միլիարդ դոլար: Հիմա՝ մենք 155 միլիոն քեշ փողով ծածկել ենք եղած պարտքը», - նշեց նախարարը:


Հիշեցնենք նաեւ, որ Սերժ Սարգսյանի աշխատակազմի ղեկավար Վիգեն Սարգսյանը հայտարարել է, որ «Հայռուսգազարդի» վաճառքի արդյունքում գազը թեեւ առաջիկա հինգ տարիներին չի թանկանալու, բայց նաեւ՝ չի էժանանալու:



