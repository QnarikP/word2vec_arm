
«Հայաստան-Մաքսային միություն. հնարավորություններ և մարտահրավերներ» խորագրով ՀՀԿ երկրորդ տնտեսական համաժողովի ժամանակ վարչապետ Տիգրան Սարգսյանը նշել է, որ ՄՄ-ն մի շարք համեմատական առավելություններ է տալիս երկրի տնտեսության զարգացման համար:


Նրա խոսքով, աշխատուժի ազատ տեղաշարժը կնվազեցնի միգրացիոն ռիսկերը, ինչի մասին է վկայում, նրա խոսքով,  համաշխարհային փորձը:


Միաժամանակ որպես մարտահրավերներ և լրացուցիչ ռիսկեր` Սարգսյանը նշել է այն հանգամանքը, որ մաքսատուրքերը Հայաստանում տվյալ փուլում կազմում են միջինը 2,4%, մինչդեռ այդ ցուցանիշը ՄՄ երկրներում երեք անգամ բարձր է, ինչը կարող է անդրադառնալ հանրապետությունում բիզնեսի և մանրածախ գների վրա: Այս առնչությամբ Հայաստանը ներկայումս բանակցություններ է վարում 900 «զգայուն» ապրանքների շուրջ, որպեսզի դրանց նկատմամբ կիրառվող մաքսատուրքերը չփոխվեն, ասել է նա:


Վարչապետը մեջբերել է ԱՄՀ տարածաշրջանային տնօրենի խոսքը, ըստ որի` ՄՄ-ին անդամակցությունն ավելի շատ դրական արդյունքներ կբերի Հայաստանին, քան բացասական: Սարգսյանի խոսքով, համաշխարհային ֆինանսատնտեսական ճգնաժամը լուրջ և արմատական փոփոխություններ մտցրեց, ցույց տվեց ԵՄ ուժեղ ու թույլ կողմերը: ԵՄ հետ հետագա համագործակցությունը Հայաստանը տեսնում է ինստիտուցիոնալ բարեփոխումների տեսանկյունից, հավելել է նա: Ինչ վերաբերում է ՄՄ-ին, ժամանակը ցույց է տվել այդ կառույցի կենսունակությունը և արդյունավետությունը, ասել է վարչապետը: 
