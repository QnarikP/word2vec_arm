
Հայաստանում Carrefour-ի ներկայացուցչությունը հերքում է սուպերմարկետների ֆրանսիական ցանցի` հայ մատակարարներից 15% զեղչ տրամադրելու պահանջի վերաբերյալ ԶԼՄ-ների տեղեկատվությունը: Պատասխանելով ԱրմԻնֆո-ի թղթակցի հարցին` Հայաստանում Carrefour-ի ներկայացուցիչ Լորան Նազեն հերքել է արտոնություններ տրամադրելու պայմանի առկայությունը` նշելով, որ Carrefour սուպերմարկետների ապրանքների 95%-ը մատակարարվելու է հայ արտադրողների և մատակարարների կողմից:


Հայաստանում Carrefour սուպերմարկետների հայտնի ցանցի մոտալուտ բացման հետ կապված` հայկական լրատվամիջոցների շրջանում տեղեկատվություն է տարածվել այն մասին, որ ֆրանսիական ռիթեյլերը զեղչեր է պահանջում, հակառակ դեպքում` չի համաձայնում պայմանագրի ստորագրմանը և հետագա համագործակցությանը: Այս տեղեկատվությունը մտահոգություն է առաջացրել հայաստանյան շուկայում` ո՞րն է հայ մատակարարների օգուտը և ինչպե՞ս դա հետագայում կանդրադառնա Հայաստանի ողջ շուկայի վրա հարցեր առաջացնելով:


Հայտնի է, որ միջազգային շուկայում Carrefour-ի ներկայացուցչությունները նախկինում ևս մեղադրվել են տեղի մատակարարներից` շուկայի համար ոչ շահավետ պայմաններով արտոնություններ տրամադրելու պահանջի մեջ: Դեռ 2001 թվականին ֆրանսիական ընկերության մոտ խնդիրներ են ծագել հոնկոնգյան շուկա մուտքի հետ կապված` տեղի մատակարարների հետ պայմանագրային պայմանների պատճառով: Արդյունքում մատակարարումների ոլորտի հոնկոնգյան 22 ընկերություն հրաժարվել է Carrefour-ի հետ հետագա համագործակցությունից:


Նման  իրավիճակ է ստեղծվել նաև Չինաստանի Ժողովրդական Հանրապետությունում: 2001 թ. Չունցին քաղաքում շատ ընկերություններ մերժել են Carrefour-ին ապրանքներ մատակարարելու հարցում, քանի որ ֆրանսիական ընկերությունը տնտեսել է իր ֆինանսները չինացի մատակարարների շահույթի հաշվին: ՉԺՀ տարածքում իր մանրածախ ցանցեր արտադրանքի մատակարարումների վերաբերյալ Carrefour-ի պայմանագրի կետերից մեկը, մնացած պարտավորություններից բացի, ապրանքների առավել արտոնյալ գների վերաբերյալ պահանջ է պարունակել: Նման պայմանը ձեռնտու չէր չինացի մատակարարներին, որը չինական շուկայում Carrefour ցանցի մրցունակության թուլացման պատճառ է դարձել, ինչն օգնել է ՉԺՀ-ում այնպիսի առևտրային ցանցերի առաջխաղացմանը, ինչպես`  Wal-Mart-ը:


ԱրմԻնֆո-ի փորձագետների կարծիքով, Carrefour-ի նման քաղաքականությունը կարող է ուղղված լինել շուկայից մրցակիցների դուրսմղմանը, քանի որ Carrefour-ը, օգտվելով նոր շուկաներում բրենդային առավելությունից, կարող է արտոնյալ պայմանների հաշվին խիստ ազդել առևտրի այնպիսի հիմնարար սկզբունքների վրա, ինչպես` ազնիվ մրցակցությունը: Միաժամանակ Հայաստանում գործող սուպերմարկետների ցանցերը, ինչպես, օրինակ, Yerevan City-ին և SAS-ը, իրենց հերթին նույնպես կարող են հատուկ արտանություններ պահանջել մատակարարներից:


Մինչդեռ ԶԼՄ-ների տեղեկատվության համաձայն, ֆրանչայզինգի սկզբունքներով Դուբայից կառավարվող Carrefour ընկերությունը նախատեսում է Հայաստանում գրավել երևանյան պարենային ռիթեյլի զգալի մասը, ինչն էլ ավելի բացասաբար կանդրադառնա համագործակցության անբարենպաստ պայմաններին դիմակայելու հայ մատակարարների կարողության վրա: Այդ պայմաններում հայ մատակարարներն ստիպված կլինեն բարձրացնել ապրանքների գները, ինչը կհանգեցնի անկայունության պարենամթերքի մանրածախ շուկայում:
