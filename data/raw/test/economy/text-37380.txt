
Ֆրանսիան պատրաստ է համագործակցել Հայաստանի հետ ատոմային էլեկտրակայանի կառուցման հարցում, այսօր մամուլի ասուլիսի ժամանակ հայտարարել է ՀՀ-ում Ֆրանսիայի նորանշանակ դեսպան Ժան-Ֆրանսուա Շարպանտյեն` մեկնաբանելով ֆրանսիական կողմի հնարավոր մասնակցությունը նոր ԱԷԿ-ի կառուցման գործում:


«Ֆրանսիական կողմը ծանոթ է այդ ոլորտին: Մենք պատրաստ ենք համագործակցել այդ ոլորտում, եթե հայկական կողմից առաջարկներ ստացվեն: Այսօր նման առաջարկներ չկան»,- ասել է նա:


Հիշեցնենք, որ ավելի վաղ ՀՀ էներգետիկայի և բնական պաշարների փոխնախարար Արա Սիմոնյանը հայտնել էր, որ Ռուսաստանի Դաշնությունը $300 մլն կուղղկի ՀԱԷԿ երկրորդ էներգաբլոկի շահագործման ժամկետների երկարացման նախագծի իրականացման նպատակով: Նրա խոսքով, այդ գումարից $270 մլն-ն կկազմեն վարկային միջոցները, իսկ $30 մլն-ն կտրամադրվի դրամաշնորհի տեսքով: Ինչպես սպասվում է, շարունակել է փոխնախարարը, համապատասխան պայմանագիր Հայաստանի և Ռուսաստանի միջև կսոտրագրվի մինչև 2014 թ. վերջը, որը պետք է վավերացվի երկու պետությունների խորհրդարանների կողմից: Դրանից հետո «Ռոսատոմի» մասնակցությամբ կսկսվի նախագծի գործնական իրականացումը: Պայմանագրի համաձայն, ՀԱԷԿ երկրորդ էներգաբլոկի շահագործման ժամկետը կերկարացվի մինչև 2026 թվականը:
