
ՀՀ գյուղնախարարությունը գյուղացիներին առաջարկում է ձեռք բերել ծիրանի ծառերի եվրոպական տեսակների տնկիներ, որոնք ավելի ուշ են ծաղկում և ավելի ցրտակայուն են: Այսօր Երևանում կայացած մամուլի ասուլիսում նման հայտարարությամբ է հանդես եկել գյուղատնտեսության փոխնախարար Գառնիկ Պետրոսյանը:


Նրա խոսքով, դա թույլ կտա ապագա բերքը պաշտպանել սպասվող ցրտահարություններից: Միևնուն ժամանակ, նա հավելել է, որ համային առումով այդ ծիրանները կարող են տարբերվել ավանդական հայկական ծիրաններից:


Պետրոսյանը հիշեցրել է, որ ըստ ԱԻՆ տվյալների, մարտի 31-ին Արարատյան դաշտավայրում և լեռնային շրջաններում սպասվում է օդի ջերմաստիճանի անկում: Գիշերն օդի ջերմաստիճանը կհասնի -2-ի, իսկ գետնի մակերևույթի վրա`-5-ի: Ցրտահարության նկատմամբ ավելի շատ խոցելի են ծիրանի, դեղձի, սալորի ծառերը, ինչպես նաև խաղողի թփերը:


Քանի որ սպասվող ցրտահարություններին մնացել է մի քանի օր, Պետրոսյանը խորհուրդ է տվել կիրառել ավանդական մեթոդները: Ամենատարածված մեթոդը զանգվածային ծխեցումն է, որը հարկավոր է կատարել լուսադեմին, որպեսզի արևածագին այգին ողողված լինի խիտ ծխով: Վառվող որևէ նյութերի (ծղոտ, թփեր, ընկած տերևներ, գոմաղբ) այրման ընթացքում առաջանում ծխի խիտ քող, իսկ մասնակիորեն` նաև գոլորշի: Քանի որ ծուխը հանդիսանում է ջերմության վատ փոխանցող, ապա այն խոչընդոտում է հողի վերին շերտերի սառեցմանը, պահպանելով դրանց մեջ գտնվող տաքությունը: Ծխեցումից օդի ջերմաստիճանը բարձրանում է 2 և ավելի աստիճանով: «Մինուս 2 աստիճանի դեպքում կարելի է 100%-ով ցրտահարումից պաշտպանել ապագա բերքը, իսկ ավելի ցածր ջերմաստիճանի պայմաններում արդյունքը կլինի ավելի վատ»,-ասել է Պետրոսյանը: Նա խորհուրդ է տվել նաև առատորեն ջրել այգիները, քանի որ ոռոգման ջուրը նույնպես պարունակում է թաքնված ջերմություն, որը սառելիս ընթացքում փոխանցվում է օդին: 
