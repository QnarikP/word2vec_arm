
Արարատյան դաշտավայրում լուծարված ապօրինի խորքային հորերի քանակը գերազանցել է 7 տասնյակը, և այդ ուղղությամբ աշխատանքները շարունակվում են: Այդ մասին մարտի 21-ին հրավիրած ասուլիսում հայտնել է ՀՀ բնապահպանության նախարարության Ջրային ռեսուրսների կառավարման գործակալության պետ Վոլոդյա Նարիմանյանը: «Բավականին լուրջ միջոցառումներ են կատարվում Արարատյան դաշտում ապօրինի ջրօգտագործման կանխման, ապօրինի հորերի փակման ուղղությամբ: Արարատի և Արմավիրի մարզերում արդեն լուծարվել և կոնսերվացվել են 70-ից ավելի ապօրինի խորքային հորեր»,- Նարիմանյանի խոսքերն է մեջբերում «Արմենպրեսը»: Գործակալության պետը հայտնել է, որ միայն Արարատի մարզում հաշվառվել են համայնքային պատկանելության 599 խորքային հորեր, որոնցից ընդամենը 14-ն են ձևակերպել ջրօգտագործման թույլտվություն:


Մեր կողմից հավելենք, որ Արարատյան դաշտավայրում խորքային հորերի մասին արդեն մի քանի տարի է ինչ բարձրաձայնում են բնապահպանները և մամուլը, սակայն միայն հիմա իշխանությունները սկսել են քայլել ձեռնարկել այս հարցը լուծելու համար: 
