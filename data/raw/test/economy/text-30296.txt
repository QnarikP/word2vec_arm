
Դարիալի կիրճում վթարի ընթացքում Հայաստանը ռուսական գազը փոխարինել էր իրանականով: Մայիսի 2-ին Ազգային ժողովում այդ մասին հայտարարել է էներգետիկայի փոխնախարար Արա Սիմոնյանը: Նա հավելել է, որ, ընդհանուր առմամբ, Իրան-Հայաստան գազամուղի շինարարության ավարտից հետո Հայաստանի էներգետիկ անվտանգությունը հասել է որակապես նոր մակարդակի:


«Բարեբախտաբար, Հայաստանն ունի Իրանից եկող երկրորդ գազամուղը: Եվ երբ մեկ շաբաթից ավելի Ռուսաստանից գազի մատակարարումը դադարեցվել էր, կարծում եմ, մեր սպառողներն այդ ամենևին չեն զգացել` ինչպես Իրանի հետ համագործակցության, այնպես էլ նախորդ տարիներին ընդլայնված Աբովյանի սստորգետնյա գազապահեստարանի շնորհիվ», - նշել է Սիմոնյանը:


Հիշեցնենք, որ օրերս նմանատիպ մի հայտարարություն էլ արել էր վարչապետ Հովիկ Աբրահամյանը, որ ԱԺ-ում նշել էր, որ մայիսի 17-ին Հյուսիսային Կովկասում տեղի ունեցած սողանքի պատճառով Ռուսաստանից Հայաստան բնական գազի մատակարարումը դադարեցվել է. և որ վթարից հետո Հայաստանը բնական գազի կարիքները հոգում է Իրանից գազ ներմուծելով. «Արդեն չորրորդ օրն է, մենք գազ չենք ստանում Ռուսաստանից և Իրանից բնական գազի օրական ներմուծումները հասցրել ենք 2 միլիոն խորանարդ մետրի, և այդ մասով ես լուրջ տրամադրված եմ և շատ եմ կարևորում Իրանի հետ մեր համագործակցությունը»,– պատգամավոր Ալեքսանդր Արզումանյանի հարցին ի պատասխան ասել էր Հովիկ Աբրահամյանը։


Նկատենք սակայն, որ Հովիկ Աբրահամյանի ելույթի հաջորդ օրը «Գազպրոմ Արմենիայի» մամուլի հետ կապերի պատասխանատու Շուշան Սարդարյանը ի պատախան հարցին, թե ինչպե՞ս է բավարարվում գազի նկատմամբ հայաստանյան սպառողների պահանջարկը, որքանո՞վ է լրացվում գազապահեստարանների և որքանով Իրանից ստացվող գազի հաշվին, պատասխանել էր. «Ներկայումս (վթարի օրերին – iLur.am) Հայաստանում գազի սպառումը կազմում է օրական մոտավորապես 3 միլիոն խորանարդ մետր։ Իրանից ստացվող գազը ուղղվում է Երևանի ՋԷԿ՝ պայմանագրային պարտավորություններին համապատասխան չափաքանակներով։ Իսկ այլ սպառողներին անհրաժեշտ գազը մատակարարվում է գազապահեստարաններում կուտակված գազի հաշվին։ Գազատարի վնասումը որևէ կերպ չի անդրադարձել սպառողներին մատակարարվող գազի ծավալների վրա և գազի նկատմամբ պահանջարկը բավարարվում է ամբողջ ծավալով»։


Ինչպես տեսնում ենք, «Գազպրոմ Արմենիան» շատ հստակ հայտարարել է, որ Ռուսաստան-Հայաստան գազամուղի վթարի ժամանակ սպառողներին անհրաժեշտ գազը մատակարարվում էր գազապահեստարաններում կուտակված գազի հաշվին։


Ոլորտի բոլոր պատասխանատու պաշտոնյաներին խորհուրդ ենք տալիս ծանոթանալ մամուլի հրապարակումներին, որ սուտ և իրականությանը չհամապատասխանող հայտարարություններ չանեն:
