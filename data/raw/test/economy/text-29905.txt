
Ազգային ժողովում այսօր սկսվեցին «Հայաստանի Հանրապետության 2013թ. պետական բյուջեի կատարման մասին» տարեկան հաշվետվության քննարկումները ԱԺ մշտական հանձնաժողովների համատեղ նիստում: «Բարգավաճ Հայաստան» խմբակցության քարտուղար Նաիրա Զոհրաբյանը ՀՀ ֆինանսների նախարարի տեղակալ, գլխավոր գանձապետ Ատոմ Ջանջուղազյանից պահանջել է բացահայտել 500 մլն ռուսական վարկի տրամադրման «մութ անկյունները»։


–Մանրամասն ներկայացրե՛ք, թե այդ վարկն ինչի՞ վրա է սպառվել։ «Մութ անկյուններ» ասելով նկատի ունեմ տարբեր գործարարներին և մերձավորներին այդ վարկի տրամադրումը,– Ն. Զոհրաբյանի խոսքերն է մեջբերում 7or.am-ը։


Ջանջուղազյանը պատասխանել է, որ վարկի օգտագործման վերաբերյալ տեղեկանքը ներառված է հաշվետվության մեջ։


–Դրանց որոշ մասն օգտագործվել է աղետի գոտում շինարարության համար, մյուս մասը՝ վարկերի տրամադրման համար, և այդ ընկերությունների ցանկը կա։ Ռուսական վարկի մեծ կտորը հատկացվել է Կենտրոնական բանկին տնտեսության վարկավորման նպատակով,–նշել է Ջանջուղազյանը։


Կենտրոնական բանկի (ԿԲ) ղեկավար Արթուր Ջավադյանին էլ հարցրել են՝ ինչու է 2013 թվականին աննախադեպ գումարներ հատկացվել արտաքին պարտքի մարմանը:


2013 թվականին արտաքին պարտքի սպասարկման համար հատկացվել է 861 միլիոն դոլար, այսինքն՝ բյուջեի 33 տոկոսը: Մեծ աճ է լինելու նաև 2020 թվականին՝ 1 միլիարդ դոլար:


Ջավադյանի խոսքով՝ աճը պայմանավորված է նրանով, որ ընդունվել է քաղաքական որոշում՝ մարել 2009 թվականին վերցված ռուսաստանյան վարկը:


«Մեր արտաքին պահուստների կառուցվածքը համահունչ է մեր արտաքին պարտքին թե՛ արժույթով, թե՛ ժամկետներով: Մենք ունակ կլինենք մարելու այդ պարտքը», – Ջավադյանի խոսքերն է մեջբերում epress.am-ը:


Նա նաև նշել է, որ եթե արտաքին պարտքի մի մասը չմղվեր 2020 թվական, ապա այդ բեռը կկուտակվեր 2014-2015 թվականների վրա:


ՀԱԿ պատգամավոր Ն.Փաշինյանը հակադարձել է ԿԲ նախագհին ասելով, որ փաստորեն ԿԲ-ն առաջնորդվել է «մեզանից հետո թեկուզ ջրհեղեղ» սկզբունքով, քանի որ 2020 թվականին ներկա իշխանությունը այլևս իշխանության չի լինի:


Ի պատասխան՝ Ջավադյանը վստահություն է հայտնել, որ 2020 թվականին էլ ինքն է լինելու Կենտրոնական բանկի ղեկավարը:
