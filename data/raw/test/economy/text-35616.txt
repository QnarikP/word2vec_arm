
Տնտեսագետ Վահան Քերոբյանը Ֆեյսբուքում գրառում է կատարել, որտեղ անդրադառնում է արտահանման խնդիրներին.


Վերջերս բոլորս շատ ենք խոսում ու լսում, որ պատմական արդարությունը վերականգնվում է եւ ռուսական շուկան մաքրվում է խորը սուբսիդավորվող եվրոպական գյուղմթերքից եւ հայկական ապրանքը վերջապես շանս է ստանում իր արժանի տեղը գրավել ռուսական սուպերմարկետների դարակներին: Շատ լավ:


Իրականում վիճակը ոչ թե լավանում, այլ ավելի է ծանրանում, քանի որ հայկական արտահանողները կանգնած են երկրորդ նոկաուտի եզրին: Առաջինը, 2000-ականներին, ծնոտին ծանր հարված արտահանումը ստացավ, երբ հայկական դրամը արժևորվեց մոտ երկու անգամ, եւ հայկական գյուղարտադրանքը, որի հիմնական գնորդը Ռուսաստանն է, դարձավ անհիմն թանկ նույնիսկ նավթային դոլարների մեջ լողացող ռուս հասարակության համար: Այդ տարիներին, երբ բոլորը զբաղված էին շինարարական փուչիկ փչելով, մեր գյուղատնտեսական արտահանումը բազմակի անկում ապրեց:


Երկրորդ հարվածը, որը, վախենամ, մահացու կլինի արդեն, հենց հիմա ենք ստանում: Այս անգամ արդեն այդ հարվածը ոչ թե ինքներս մեզ ենք հասցնում, այլ ուղղակի չենք արձագանքում մեր գյուղմթերքի ամենամեծ գնորդի արժույթի անկմանը: Վերջին մեկ տարվա մեջ հայկական արտադրանքը, միայն ռուբլու արժեզրկման պատճառով 20%-ով թանկացել է Ռուսաստանում, եւ հետեւաբար, հերթով կորցնում է իր առանց այն էլ թույլ դիրքերը ռուսական շուկայում:


Եթե մեր Կենտրոնական բանկը անհապաղ չհրաժարվի ինտերվենցիաների միջոցով դրամի կուրսի արհեստական պահպանման իր քաղաքականությունից, եւ մոտ ապագայում դրամի կուրսը դոլարի նկատմամբ չդառնա 500 դրամ 1 ԱՄՆ դոլարի դիմաց, ապա մենք ոչ միայն չենք կարողանա օգտվել ստեղծված հնարավորություններից, այլեւ կկորցնենք եղածն էլ:


Նկարում` վերջին 1 տարվա ընթացքում դրամի արժեւորումը ռուսական ռուբլու նկատմամբ:



