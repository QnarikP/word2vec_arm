
Հայաստանի երկաթուղային ենթակառուցվածքներն ամբողջովին պատրաստ են Թուրքիայի ուղղությամբ երթևեկության բացմանը: Այս մասին հայտարարել է «Ռուսաստանյան երկաթուղիներ» ԲԲԸ նախագահ Վլադիմիր Յակունինը, պատասխանելով ԱրմԻնֆո գործակալության թղթակցի հարցին:


Նրա խոսքով, հայ երկաթուղայինները տեխնիկապես պատրաստ են Գյումրի-Կարս սահմանային անցակետով երթևեկության բացմանը, որը կարող է բացվել միայն երկու երկրների միջև քաղաքական որոշման առկայության դեպքում: Յակունինը հավելել է, որ երկաթուղու պատրաստվածության մեջ համոզվել են նաև Հայաստանում գտնվող թուրք գործարարները, որոնք հանրապետություն են ժամանել Հայաստանի արդյունաբերողների և գործարարների միության հրավերով:


Նա նշել է, որ Հայաստանի երկաթուղու շավիղն ավելի լայն է, քան թուրքականինը, բայց տեխնիկական այդ պրոբլեմն արագ է լուծվում առանց ժամանակի կորստի և կարող է լուծվել անվազույգերի փոխարինումով:


 
