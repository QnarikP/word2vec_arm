
Նախորդ շաբաթ Արժույթի միջազգային հիմնադրամի հայաստանյան ներկայացուցիչ Տերեսա Դաբան Սանչեսը հայտարարեց, որ Հայաստանի իշխանությունները ոչ միայն չեն կարողանա ապահովել նոր կառավարության ծրագրով նախատեսված առնվազն 5 տոկոս տնտեսական աճը, ավելին՝ աճն ավելի պակաս կլինի հիմնադրամի՝ ապրիլին կանխատեսած 4.3 տոկոսից: «Ազատություն» ռ/կ-ին տված հարցազրույցում նա նշել էր, թե այս տարի մեր երկրում հիմնադրամի կողմից սպասվող տնտեսական աճի կրճատումը, նախ և առաջ, բացատրվում է Ռուսաստանի տնտեսական իրավիճակի վատթարացմամբ:


Հայ ազգային կոնգրեսի վարչության անդամ, տնտեսագետ Զոյա Թադեւոսյանը iLur.am-ի հետ զրույցում նշեց, թե Արժույթի միջազգային հիմնադրամի կանխատեսումն ավելի իրատեսական է: «Նման կանխատեսման համար հիմնադրամը տիրապետում է բավականաչափ տեղեկատվության` ոչ միայն ՀՀ տնտեսական իրավիճակի, այլ նաև համաշխարհային տնտեսության ընդհանուր զարգացումների առումով: Ինչպես հայտնի է, 2008-ից ի վեր շարունակվող ֆինանսատնտեսական ճգնաժամի հետևանքները, ինչպես պնդում են միջազգային փորձագետները, ներկայումս ավելի կործանարար են, ինչը, բնականաբար, իր ազդեցությունը կթողնի ՀՀ տնտեսության, հետևաբար՝ ՀՆԱ աճի տեմպերի վրա: Եվ քանի որ մեր երկրում Ռուսաստանի Դաշնությունն ունի հսկայական տնտեսական ազդեցություն, ուստի այդ երկրում տնտեսական իրավիճակի ցանկացած փոփոխություն, բնականաբար, կարտացոլվի մակրոտնտեսական ցուցանիշներում»,- ասաց Զոյա Թադեւոսյանը: 
