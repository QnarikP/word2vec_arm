
Ինտերնետ ծառայությունների մշակմամբ զբաղվող Intertrust Technologies ընկերությունը մեղադրել է Apple-ին իր 12 պատենտների խախտման մեջ և մտադիր է դատական ճանապարհով փոխհատուցում ստանալ, գրում է ИТАР-ТАСС-ը:


Հայցը վերաբերվում է iPad և Mac համակարգիչներին, iPhone հեռախոսներին, ինչպես նաև iCloud, Apple Store և iTunes ապրանքներին:


«Apple ընկերությունը բազմաթիվ ապրանքներ է ստեղծել՝ օգտագործելով անվտանգության ոլորտում Intertrust-ի նախագծերը: Մեզ վաղեմի գործընկերական հարաբերություններ են կապում: Ափսոսում ենք, որ ստիպված ենք լինելու վեճը լուծել դատարանի միջոցով»,- ասվում է հայցվորի միջնորդության մեջ:


Intertrust ընկերության հաճախորդների թվին են պատկանում Samsung-ը, Sony-ն, Panasonic-ը և Nokia-ն:


2004թ-ին ընկերությունը նմանատիպ հայց է ներկայացրել ինտերնետ-հսկա Microsoft-ի դեմ և 440մլն դոլարի փոխհատուցում ստացել:
