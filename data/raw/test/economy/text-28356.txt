
ԱԺ «Հայ ազգային կոնգրես» խմբակցության պատգամավոր Հրանտ Բագրատյանը Facebook-ի իր էջում գրել է.


ՀՀ ԱՎԾ հրապարակել է ՀՀ սոցիալ-տնտեսական զարգացման ցուցանիշները 2014թ հունվար-մարտի հաշվով։ Դրությունը լավ չէ։ Ունենք ՏԱՑ աճ՝ 3,3 տոկոս։ Տարեկան խոստացված ցուցանիշն է՝ 5,2 տոկոս՝ ըստ բյուջեի, և 7 տոկոս՝ ըստ Ս.Սարգսյանի։ Ցուցանիշը մի փոքր բարելավվել է, քան էր հունվար-փմտրվարին, բայց ավելի վատն է, քան 2013-ի 3,5%-ը։ Կա նաև ցուցանիշի արժանահավատության խնդիր։ Օրինակ, ամենամեծ աճը գրանցված է գյուղատնտեսության ( 5,2%) բնագավառում։ Եւ սա այն դեպքում, երբ մարտի 30-ի և 31-ի ցրտերը համարվում են աննախադեպ՝ վերջին մի քանի տարիների համար։ Չգիտեմ, ստացվում է, որ գյուղատնտեսական արտադրանքի աճ ունենալու համար մեզ ցրտահարություններ են պետք։ Հնարավոր է նաև այս հարցադրմանը տան հետևյալ ձևական պատասխանը՝ ցրտահարությունների հետևանքները դեռ հաշվի չենք առել։ Անհասկանալի է նաև եկամուտներ/գնաճ հարաբերակցությունը։ Գներն աճել են 4.6 տոկոսով։ Բայց եկամուտները՝ 6.6%։ Ասել կուզի՝ 2 տոկոսով ավելի լավ ենք ապրել։ Բայց ամբողջ խնդիրն էլ այն է, որ աշխատողների մի զգալի մասը կատարել է 5% մասհանում կուտակայինին։ Այս մասհանումը եկամուտ համարել չի կարելի. առնվազն պետք է դիսկոնտավորել 45 տարվա համար։ Արտահանումն աճել է 1.8 տոկոսով, ներմուծումը՝ 0.2։ Չի բացառված, որ այստեղ լուրջ անկում ունենք։ Ամբողջ խնդիրն այն է, որ արտահանման և ներմուծման ինդեքսները հաշվի չեն առնում դոլարային գնաճը։ Միևնույն ժամանակ՝ այդ ինդեքսը հրապարակված չէ։Զգալով իրավիճակը՝ էկոնոմիկայի նախարարի պաշտոնակատարը երեկ հայտարարել էր, որ ՀՀ-ում տնտեսական աճի դանդաղեցման պատճառը Ռուսաստանի վատ վիճակն է։ Նման «բացատրությունները» համարում եմ կոպիտ տնտեսական ու քաղաքական սխալ։ Դեռևս 4 ամիս առաջ նախկին վարչապետը տնտեսական աճի դանդաղումը պայմանավորել էր համաշխարհային տնտեսության աճի տեմպի դանդաղեցմամբ։ Պարզվեց, այդպես չէ։ Հիմա էլ Ռուսաստանի տնտեսությունն են վկայակոչում։ Է որ վատ է, ինչո՞ւ եք ՄՄ մտնում։ Բա ասում էիք, որ ՄՄ եք գնում ավելի լավ զարգանալու համար։ Կամ որքանո՞վ է ազնիվ մեր չարած գործերը ռուսների վրա բարդելը։ Դեռ պետք է թվերով ապացուցել, թե ՌԴ տնտեսական զարգացման դանդաղեցման արդյունքում ՀՀ տնտեսությունը վնաս կրե՞լ է, թե՞ ոչ։ Ի վերջո, եթե այսպես շարունակվի, միշտ էլ կարելի է ասել, որ կամ ՌԴ տնտեսությունն է կաղում, կամ Եվրոպայինը, կամ էլ աշխարհինը։
