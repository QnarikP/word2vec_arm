
Գերմանիայի շուկան Հայաստանի համար պետք է հատուկ նշանակություն ունենա, քանի որ այդ երկրի տնտեսության հիմնական շարժիչ ուժը ՓՄՁ ոլորտն է: Այսօր նման կարծիք է արտահայտել ՀՀ-ում Գերմանիայի դեսպան Ռայրեր Մորելը, HSBC Բանկ Հայաստանի կողմից կազմակերպված`«Առևտրի ֆինանսավորման ակադեմիայի» սեմինարի ընթացքում:


Նա նշել է, որ ՓՄՁ ոլորտը Հայաստանում չի զարգանում` հայրենական բիզնեսում օլիգարխիայի մեծ մասնաբաժնի պատճառով: «Որպեսզի եվրոպական ընկերությունները հետաքրքրվեն Հայաստանի շուկայով, երկիրը պետք է պայքարի տնտեսության մոնոպոլ վիճակի դեմ, ինչպես նաև բարձրացնի ՓՄՁ ոլորտի դերը»,-նշել է դեսպանը:


Նա նաև ընդգծել է, որ Եվրամիության և Հայաստանի տնտեսական փոխհարաբերություններին կարող է խոչընդոտել նաև Մաքսային միությանը Հայաստանի անդամակցումը` այդ երկու տնտեսական միավորումների միջև եղած տարբերությունների պատճառով: «Բայց դրան հակառակ Հայաստանը պետք է միջազգային թատերաբեմում լինի մրցունակ և ինովացիոն»,-նշել է դեսպանը, հավելելով, որ գերմանական դեսպանությունն ամեն կերպ կօժանդակի երկրին ՓՄՁ ոլորտի զարգացման հարցում:


Ըստ ՀՀ Ազգային վիճակագրական ծառայության տվյալների, Գերմանիայի հետ Հայաստանի առևտրի շրջանառությունը 2013 թվականին կազմել է 370 մլն դոլար, 2012-ի համեմատ գրեթե մնալով անփոփոխ: Բացասական սալդոն աճել է 21.3%, մինչև 195 մլն. դոլար: Գերմանիայի հետ արտաքին առևտրի կառուցվածքում արտահանումը կազմել է 85.6 մլն դոլար, իսկ ներմուծումը`280,6 մլն դոլար: Առևտրի շրջանառությունը ԵՄ երկրների հետ անցյալ տարվա վերջին կազմել է 1,657 մլրդ դոլար կամ ընդհանուր արտաքին առևտրի շրջանառության 27.8% - ը, տարեկան կտրվածքով աճելով 1.1%: ԵՄ երկրների հետ Հայաստանի արտաքին առևտրի շրջանառության բացասական սալդոն կազմել 668,6 մլն դոլար, տարեկան կտրվածքով նվազելով 8.8%: Դրա կառուցվածքում արտաքին արտահանումը կազմել է 494,3 մլն դոլար, իսկ ներմուծումը`1,163 մլրդ դոլար:
