
Բանակցային գործընթացում որևէ հիմնավոր խոսքի բացակայությունը Ադրբեջանը փորձում է լրացնել՝ խոսելով սադրանքների լեզվով, ասել է ԱԳՆ մամուլի խոսնակ Տիգրան Բալայանը՝  «Արմենպրես» լրատվական գործակալության հարցին ի պատասխան մեկնաբանելով Մոսկվայում Հայաստանի եւ Ադրբեջանի ԱԳ նախարարների հանդիպման օրը սահմանին ԼՂՀ ՊԲ զինծառայողի սպանության փաստը:


«Բաքուն կրկին ցույց է տալիս, որ չի կարևորում բանակցային գործընթացը, այլապես չէր վտանգի այն՝ արտգործնախարարների հանդիպման օրը զինադադարի հերթական կոպտագույն խախտում իրականացնելով։


Նման սադրանքի գնալով այն ժամանակ, երբ բոլորը սպասում են մոսկովյան հանդիպման արդյունքին՝ Բաքուն նաև հստակ ի ցույց է դնում, որ իրականում հետաքրքրված չէ դրանով և, անկախ նրանից, թե ինչ մակարդակով հանդիպում է ընթանում, շարունակում է կառչած մնալ տարիներ շարունակ իր որդեգրած սադրանքների քաղաքականությունից»  - ասել է Բալայանը։


Նշենք, որ Մոսկվայում Էդվարդ Նալբանդյանի, Էլմար Մամեդյարովի եւ ՌԴ ԱԳ նախարար Սերգեյ Լավրովի հանդիպումն ավարտվել է: Հանդիպումից հետո տարածված հաղորդագրությունում չի նշում՝ արդյոք Հայաստանի ԱԳ նախարարը հանդիպման ընթացքում անդրադարձել է զինվորի սպանության դեպքին:


 
