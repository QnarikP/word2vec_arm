
Մենք արդեն 7-րդ մարզն է, որ պտտվում ենք, և գնալով մեր ձայնն ավելի բամբ է դառնում, իսկ Լևոն Տեր-Պետրոսյանի երեկվա ելույթից հետո՝ ավելի ինքնավստահ:


Այսօր Սևանում նախընտրական հանրահավաքի ժամանակ իր ելույթում ասաց Կոնգրես-ՀԺԿ դաշինքի պատգամավորության թեկնածու, ՀԱԿ փոխնախագահ Արամ Մանուկյանը:


«Մեր ծրագիրը, մեր ասելիքը, մեր կոնցեպցիան՝ խաղաղության վերաբերյալ, թափ է  հավաքում: Դժվարությամբ, որովհետև 20 տարի իշխանությունները ժողովրդի ուղեղին կաթացրել էին, որ պրոբլեմ չունենք, աշխարհի ամենահզոր բանակն է, Ղարաբաղի հարցը լուծված է, մենք աշխարհի ամենահզոր երկիրն ենք, ոչ մի պրոբլեմ չկա: Եվ անցյալ տարի ապրիլին բոլորի աչքերը բացվեցին, և տեսան, որ էդ ամենը փուչիկ էր, փչել էին, փչել էին, բայց արդյունքում վատ բաներ ստացվեց, և այն տարածքները, որ 94 թվականին ամրագրվել էր զինադադարով, ազատագրվել էր, հանկարծ սկսեցինք տալ, հանկարծ տեսանք, որ սալյարկան կորել է, հանկարծ տեսանք, որ զինվորների վիճակը լավ չի, հանկարծ տեսանք, որ արդեն մեկ միլիոն մարդ արտագաղթել է Հայաստանից, հանկարծ տեսանք, որ 250 000 աշակերտ 15 տարվա մեջ չքվել է Հայաստանից, հանկարծ տեսանք, որ բանակի զորակոչի թվերը կտրուկ ընկել են, հանկարծ տեսանք, որ Ռուսաստանը մեզ չի աջակցում, հանկարծ տեսանք, որ դրսում պրոբլեմներ ունենք: Եվ ինչի՞ համար, ընդամենը պարզ պատճառով՝ ունենք փնթի իշխանություն, ունենք անպատասխանատու իշխանություն, որն իր երկրին տիրություն չի անում»,- ասաց Արամ  Մանուկյանը:


Իսկ Գավառում նախընտրական հանդիպման ժամանակ Արամ Մանուկյանն ասաց, որ քաղաքական ուժերը եկել են, դեռ կգան ու կենացներ կասեն հայրենիքի մասին, լավ ապրելու մասին, ոսկե սարեր կխոստանան, ինքն էլ է ուզում նման բաներ ասել և նրանց ներկայացրած Հայաստանում ապրել: Սակայն, Արամ Մանուկյանի խոսքով՝ իրականությունը մի քիչ ուրիշ է՝ այն միջավայրը, որում ապրում ենք՝ լրիվ ուրիշ է, և  խոստումներից հեռու արտագաղթող Հայաստանում ենք ապրում այսօր, ոչ մի հեռանկար մեր երիտասարդության համար մեր երկրում այս պահին չկա, և հերոս են այն մարդիկ, որոնք կարող են  այս վիճակից դուրս գալու ելքը ցույց տալ:


Մանրամասները՝ տեսանյութում:


Լիլիթ Թադեւոսյան


 
