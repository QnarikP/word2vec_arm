
Այսօր ԱԺ-ում ՀԱԿ փոխնախագահ Լևոն Զուրաբյանը առաջարկեց ԱԺ նախագահ Գալուստ Սահակյանին շատ շտապ հրավիրել ԱԺ փակ նիստ, որում համակողմանիորեն կքննարկվի առաջնագծում  ստեղծված պայթյունավտանգ իրավիճակը և պետության ռազմավարությունը՝ ազգային անվտանգությանը սպառնացող այդ ճգնաժամի հաղթահարման ուղղությամբ: Սակայն Գալուստ Սահակյանն այս առաջարկին տվեց անհասկանալի պատասխան.   «Ճիշտն ասած, ասեմ, որ մեզանից որևէ մեկը չկա, որ մոտեցումը այնպիսին է, որ ինչպիսին եղել է ժամանակին, դիրքերը այդ առումով դա այդպես էլ պիտի շարունակի: Մեր խնդիրը պայքարն է, և ես կարծում եմ, որ մենք պիտի պայքարենք մինչև վերջ: 


Իսկ ընդհանրապես՝ Ձեր ասած հարցի մասին պիտի կարողանամ հասկանալ,  դատել, թե այդ փակ  նիստում մենք ինչ ենք անելու, երբ էն գործողությունները, որոնք կատարվում են, ամբողջ հասարակությունը գիտի: Համենայնդեպս, կմտածեմ»:


Այս առնչությամբ iLur.am-ը զրուցեց Լևոն Զուրաբյանի հետ:


Վերջինս նշեց, որ իրավիճակը շատ բարդ է, շատ լարված է, խոսքը ապրիլյան պատերազմից հետո ամենալայնածավալ   ռազմական գործողությունների մասին է, և ամեն ինչ վկայում է այն մասին, որ  Ադրբեջանը գնում է էսկալացիայի:


«Ապրիլյան պատերազմը շոկ էր մեր հասարակության, մեր ժողովրդի, մեր պետության համար: Բայց էդ շոկն ունեցավ սթափեցնող ազդեցություն, և շատերը սկսեցին հասկանալ, որ ղարաբաղյան հակամարտությունը շարունակում է մնալ ՀՀ և Ղարաբաղի համար ամենակարևոր հարցը: Ցավոք սրտի՝ այդ զգացման սրությունը վերջին ամիսների ընթացքում նորից կորել է, դրա մասին  կարծես թե չեն խոսում, ապրիլյան պատերազմի մասին դասերը մոռացվում են, և՛ հասարակութունը, և՛ քաղաքական ուժերը նորից մտնում են այդ առումով նիրհի մեջ և ավելի շատ զբաղված են նեղ ընտրական գործերով»,-ասաց Լևոն Զուրաբյանը:


Նրա խոսքով՝ այսօր իրենք այս հարցը բարձրացնում են, որովհետև կարծում են՝ շատ վտանգավոր իրավիճակ է ստեղծվել, երբ  բոլորը զբաղված են ընտրություններով և ինչ-որ իմաստով աչք են փակել լուրջ վտանգների վրա, որ այսօր առկա է:


«Մենք կարծում ենք՝ ազգային անվտանգությունը, այն մարտահրավերները, որ այսօր կախված են մեր պետականության վրա, մեր ժողովրդի վրա, շատ ավելի կարևոր են, քան որևէ նախընտրական խնդիր: Այսօր պետք է ձերբազատվել նախընտրական դիվիդենտներ ձեռք բերելու մարմաջից, սթափվել, որովհետև դրված է  մեր պետության, Լեռնային Ղարաբաղի գոյության խնդիրը: Եվ մենք կոչ ենք անում հրավիրել ԱԺ փակ նիստ, որտեղ մենք իսկապես լուրջ քննության ենթարկենք մեր պետության ռազմավարությունը՝ այս ծանրագույն մարտահրավերների պայմաններում»,- ասաց Լևոն Զուրաբյանը:


Ի դեպ, ԱԺ նախագահ Գալուստ Սահակյանը լրագրողների հետ զրույցում Լևոն Զուրաբյանի՝ փակ նիստ հրավիրելու առաջարկի մասին ասել է հետևյալը.


«Փակ նիստը հրավիրում են պատգամավորները, և ոչ թե Ազգային ժողովի նախագահը»: Ըստ Գալուստ Սահակյանի՝  ԱԺ-ի կողմից հայտարարություն ընդունելու կարիք չկա, քանի որ «ամբողջ օրը էդ մասին են խոսում. պատերազմական գործողությունները ի՞նչ դատապատել, պետք է ուժերը լարել, որ հնարավորինս քո երկրի սահմանները չլցվեն»,- ասել է Գալուստ Սահակյանը:


Լիլիթ Թադևոսյան


 
