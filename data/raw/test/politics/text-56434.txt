
Նոյեմբերի 8-ին Սերժ Սարգսյանը հայտարարեց զոհված զինծառայողների ընտանիքներին հատուցում տալու նպատակով քաղաքացիների աշխատավարձերից ամսական հազար դրամ պահելու՝ ՊՆ նախարարի առաջարկությանը հավանություն տալու մասին: Նախագիծը հավանության է արժանացել նաև կառավարության կողմից և այժմ, օրենքի ուժ ստանալու նպատակով, ներառվել է ԱԺ լիագումար նիստի օրակարգում:


Հայտարարում ենք՝


1. Բանակում, ինչպես հանրապետության մյուս կառույցներում առկա ճգնաժամի պատասխանատուն  Սերժ Սարգսյանի ռեժիմի իրականացրած պետական մասշտաբի թալանն է։


2. Միլիոնատեր գեներալները, ՊՆ-ում ծառայողական մեքենաների ճոխությունը և 25 հազարի հասնող ներքին զորքերի, ոստիկանության ծառայողների թիվը պետական թալանի փոքր, երևացող հատվածն են։


3. «1000 դրամ» նոր հարկը կատարված պետական հանցագործությունները նոր հանցագործությամբ քողարկելու անհաջող փորձ է։ Իսկ հարկատեսակը զոհված և հաշմանդամ զինվորականների անվան հետ կապելը` ցինիզմի արտահայտություն։


Պահանջում ենք՝


1. Բյուջետային միջոցներով անհապաղ կյանքի կոչել զոհված զինվորների ընտանիքներին հատուցում տալու նախաձեռնությունը։


2. Դադարեցնել «1000 դրամ» նոր հարկը։ Խորհրդարանից պահանջում ենք դեմ քվեարկել նախագծին։


3. Վավերացնել ՄԱԿ-ի Հակակոռուպցիոն կոնվենցիայի` պետական պաշտոնյաների ապօրինի հարստացման քրեականացմանը վերաբերող 20-րդ հոդվածը՝ օժտված նաեւ հետադարձ ուժով: Քրեական գործեր հարուցել ապօրինի հարստացած պաշտոնյաների նկատմամբ։


Հայաստանի ապագայով մտահոգ բոլոր ուժերին և անհատներին կոչ ենք անում միանալ սկսվող քաղաքացիական անհնազանդությանը։
