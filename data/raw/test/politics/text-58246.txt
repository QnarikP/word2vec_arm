
Մարտի 9-ին ՌԴ-ում ՀՀ դեսպան Օլեգ Եսայանը հրաժեշտ կտա իր պաշտոնին: Այդ մասին գրում է ռուսական Regnum գործակալությունը՝ հղում անելով իր աղբյուրներին: Կայքը նշում է, որ այդ պաշտոնում կնշանակվի «Եվրասիական մեդիա ընկերության» տնօրենների խորհրդի նախագահ Վարդան Տողանյանը:


Վերջինս երկար տարիներ աշխատել է ԱԳՆ համակարգում: Նա հայտնի է նաեւ օֆշորային՝ Պանամական փաստաթղթերի սկանդալի համատեքստում: Հիշեցնենք, որ մոտ մեկ տարի առաջ հետաքննող լրագրողների միջազգային ընկերակցությունը հրապարակել է «Պանամական փաստաթղթերի» առցանց տվյալների որոնելի բազա, որը պարունակում է ավելի քան 320,000 անձանց եւ օֆշորային ընկերությունների տվյալներ, ընդհանուր առմամբ՝ 11.5 միլիոն փաստաթուղթ:  Ցուցակում ՀՀ  37 քաղաքացու անուն կար, այդ թվում ոչ միայն ԴԱՀԿ նախկին պետ Միհրան Պողոսյանինը, այլեւ՝ նույն Տողանյանինը:


Նշվում էր, որ Տողանյանը ադամանդագործությամբ զբաղվող «Շողակն» ընկերության բաժնետեր է դարձել 2014-ին: Համաձայն ՀՀ իրավաբանական անձանց պետական ռեգիստրի՝ Հայաստանում անցյալ տարի գրանցել է «Սիրուն դայմնդս» ՍՊԸ-ն, որը «Շողակնի» «պրոեկտներից է», քանի որ Տողանյանն այստեղ բաժնեմասը կիսում է «Շողակնի» մեկ այլ սեփականատեր՝ ռուսական «Աթոն» հայտնի ընկերության ինվեստիցիոն դեպարտամենտի ղեկավարն Ահարոն Պապյանի և  ռուսաստանաբնակ Վահագն Աբգրայանի հետ: 
