
ԱԺ հայտարարությունների ժամին Հայ ազգային կոնգրեսի փոխնախագահ, պատգամավոր Արամ Մանուկյանը հիշեցրեց, որ վաղը՝ մարտի մեկին, լրանում է 2008-ի Մարտի 1-ի ոճրագործության տարելիցը, եւ Կոնգրեսն ու ՀԺԿ-ն այդ առիթով հրավիրում են համատեղ հանրահավաք:


«Մեր հանրահավաքը չի լինելու քաղաքական, չի լինելու նախընտրական, լինելու է միայն նվիրված Մարտի 1-ի զոհերի հիշատակին, այնուհետեւ լինելու է երթ դեպի Մյասնիկյանի արձան», - նշեց Մանուկյանը:


Ամփոփելով հինգերորդ գումարման ԱԺ-ում Կոնգրեսի խմբակցության գործունեությունը՝ Արամ Մանուկյանը նշեց, որ հինգ տարի շարունակ խմբակցությունը Մարտի 1-ի թեման համարել է առաջնահերթ խնդիր՝ հետապնդելով Մարտի 1-ի արդար դատը:


«Մենք ներկայացրել ենք օրենքի նախագծեր, հանձնաժողովներ ստեղծելու նախագծեր: Իհարկե, իշխանություններն անընդհատ տորպեդահարել են դրանք, մասնավորապես՝ միջազգային կոնվենցիան, որի անդամ էր Հայաստանը, եւ որից այս խնդրի պատաճառով հետ կանգնեց, որը վերաբերում էր զոհերի հատուցումների խնդրին: Հայաստանի իշխանությունները տարիներ շարունակ՝ 9-րդ տարին արդեն, չեն պատասխանում միջազգային կառույցների 2 պարզ, անգամ՝ պարզունակ հարցին՝ ինչ պատիժներ են ստացել այդ հանցագործությունների կատարողները եւ նրանց ղեկավարները, եւ ինչ փոխհատուցում պետք է տա Հայաստանի կառավարությունը զոհերի ընտանիքներին: Այս հարցերը մինչ օրս մնում են առկախված», - նշեց պատգամավորը:


Արամ Մանուկյանը նաեւ հիշեցրեց, որ համապատասխան գործը գտնվում է ՄԻԵԴ-ում, կոմունիկացիաների փուլն ամբողջապես ավարտված է, եւ հավանաբար՝ շուտով ՄԻԵԴ-ը կսկսի բուն գործի քննությունը:


Մանուկյանը կրկին հիշեցրեց, որ մարտի 1-ին՝ ժամը 6-ին, Ազատության հրապարակում կսկսի հանրահավաքը՝ նվիրված պետական ահաբեկչության ու բռնաճնշումների զոհերի հիշատակին:


Տեսանյութը՝ Armlur.am-ի
