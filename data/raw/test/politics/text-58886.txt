
Այսօր Կոնգրես-ՀԺԿ դաշինքի ներկայացուցիչները նախընտրական հանդիպումներ են ունեցել Շիրակի մարզի Գյումրի և Արթիկ քաղաքներում:


Արթիկում հանդիպման ժամանակ ՀԺԿ Արթիկի տարածքային կառույցի քարտուղար Սարնգյուլ Հովհաննիսյանն իր ելույթում ասաց, որ հավաքվել են այստեղ՝ որոշելու իրենց ճակատագիրը:


«Բոլորը գալիս խոստումներ են տալիս ու գնում են, բոլորն էլ՝ նույն կերպ: Ես ձեզ խնդրում և պահանջում եմ՝ ընտրենք Կոնգրես-ՀԺԿ դաշինքին, որովհետև նա պատրաստ է խաղաղության: Խաղաղություն, որ զինվորը հանգիստ ծառայի սահմանում: Խնդրում եմ, որ բոլորդ գնաք ընտրության, ձեր խղճի համաձայն»,- ասաց Սարնգյուլ Հովհաննիսյանը:


Իսկ  Գյումրիում՝  «Հոկտեմբեր» կինոթատրոնի դահլիճում նախընտրական հանդիպման ժամանակ, Կոնգրես-ՀԺԿ դաշինքի Շիրակի մարզում ռեյտինգային ցուցակով առաջադրված պատգամավորության թեկնածու Ժաննա Ժամկոչյանն իր ելույթն սկսեց Համո Սահյանի  «Ախր ես ինչպես վեր կենամ գնամ» բանաստեղծությամբ: Այնուհետև նա նշեց, որ 1991 թվականին հայ ժողովուրդը ձեռք բերեց երկար սպասված իր անկախությունը, և դա կարճ տևեց, 1998-ին բռնազավթվեց իշխանությունը, և այդ ժամանակվանից ի վեր սկսեց քայքայվել երկրի տնտեսությունը:


Դաշինքի մեկ այլ թեկնածու Անահիտ Ղուկասյանն էլ ասաց, որ մեր պետության համար պատասխանատու և բախտորոշ, իսկ ժողովրդի մեծամասնության համար հուսահատ ու հուսախաբ այս իրավիճակում երկիրը մեր աչքի առջև վերածվել է իսկական կրկեսի:


Նշենք, որ այսօր Երևանից Շիրակի մարզում նախընտրական հանդիպմանը մասնակցում էին  Կոնգրես-ՀԺԿ դաշինքի թեկնածուներ Արամ Մանուկյանը, Ստեփան Դեմիրճյանն ու Լևոն Զուրաբյանը:


Մանրամասները՝ տեսանյութում:


Լիլիթ Թադևոսյան


 
