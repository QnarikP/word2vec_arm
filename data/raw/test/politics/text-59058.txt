
-Պարոն Մուսինյան, Ռոբերտ Քոչարյանի խոսնակ Վիկտոր Սողոմոնյանը արձագանքել է նախագահ Լեւոն Տեր-Պետրոսյանի վերջին հարցազրույցի այն հատվածին, որտեղ նա խոսում է Քոչարյանի օրոք քննարկված ԼՂ հիմնախնդրի կարգավորման, այսպես կոչված՝ Մեղրիի տարբերակից: Սողոմոնյանը հայտարարել է, թե Տեր-Պետրոսյանը «վերստին ներկայացել է որպես պարտվողականության ջատագով», եւ պնդել է, թե « ոչ Քի-Ուեսթում, ոչ էլ այլուր, բանակցությունների որևէ փուլում Մեղրիի կամ ՀՀ որևէ այլ տարածքի փոխանակման հարց չի քննարկվել»: Ինչպես կմեկնաբանեի՞ք այս հայտարարությունը:


-Ռոբերտ Քոչարյանը համաձայնություն է տալիս Ընդհանուր պետության առաջարկին, որով Ղարաբաղին սիրուն դեկորացիայի տակ տանում խոթում էին Ադրբեջանի կազմ, որով ղարաբաղցիներն ունենալու էին ադրբեջանական անձնագրեր, ու դրանից հետո պարտվողականը Տեր-Պետրոսյա՞նն է: Քոչարյանը Քի-Ուեսթով զիջում էր Ադրբեջանին Մեղրիի սուվերենությունը, ու դրանից հետո պարտվողականը Տեր-Պետրոսյա՞նն է: Մադրիդյան կարգավորման պլանը պաշտոնապես ընդունել է Քոչարյանը, ու դրանից հետո պարտվողականը Տեր-Պետրոսյա՞նն է:


Չգիտես՝ ծիծաղես, թե լաս: Ու այսպիսի բարոյականությամբ ու «տրամաբանությամբ» 10 տարի երկիր են ղեկավարել: Հիմա էլ կա կոնկրետ իրավիճակ, բայց երկրի նախագահի պաշտոնը զբաղեցրած անձը կարծիք չունի այսօրվա գործընթացի մասին, որի հիմքում իր իսկ ընդունած կարգավորման ծրագիրն է:


Մեղրիի մասին: Այն որ Մեղրիի պլան կար, փաստորեն, գիտեն բոլորը՝ բացի դրան համաձայնած Քոչարյանից: Թող հերքի՝ ժամանակն ամեն ինչ իր տեղը կդնի: Նույնիսկ այդ ծրագրի հիմքում ընկած գաղափարի հեղինակ, ամերիկացի քաղաքագետ Գոբլը ծրագրի ձախողումից հետո խոստովանեց, որ ինքը սխալվել է, քանի որ հաշվի չի առել Իրանի հետ Հայաստանի ընդհանուր սահման ունենալու կարևորությունը: Իսկ ինչ վերաբերում է երկնիշ աճին, որով այդքան հպարտանում է Քոչարյանը, ապա թող իրենց նեղություն տան և բացեն Միջազգային արժույթային հիմնադրամի տարեկան զեկույցները, որտեղ նշվում է, որ Հայաստանի 2000-ականների աճը հետևանք է 90-ականներին տեղի ունեցած համարձակ տնտեսական բարեփոխումների: Որտեղ նաև նշվում էր, որ այդ աճը կդադարի, եթե տեղի չունենա բարեփոխումների երկրորդ փուլը: Այնպես որ այդ խղճուկ արդարացումների ու հերքումների տակ սեփական ձախողումների քողարկում փնտրեք, ոչ ավելին:
