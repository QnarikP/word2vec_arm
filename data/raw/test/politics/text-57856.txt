
Այսպես կոչված՝ ռեյտինգային համակարգը տալիս է իր առաջին պտուղները: Մասիս քաղաքում ծեծկռտուք է տեղի ունեցել ՀՀԿ-ական թեկնածուներ Արայիկ Գրիգորյանի և Մուրադ Մուրադյանի թիմակիցների միջև:


Ինչպես փետրվարի 23-ին գրել է armlur.am-ը, Հանրապետական կուսակցության երկու պատգամավորներ նախընտրական բախումներ են ունեցել։ Կա մեկ վիրավոր։ Համաձայն աղբյուրի՝ Աժ պատգամավոր Արայիկ Գրիգորյանը՝ Ավշարի Արայիկը, որը ՀՀԿ-ի թեկնածուն է Արարատում՝ ռեյտինգային ընտրակարգով, վերջերս Մասիս քաղաքում նախընտրական շտաբ է բացել: Նա իր շտաբը տեղակայել է Հանրապետական կուսակցության թեկնածու Մուրադ Մուրադյանի շտաբի կողքին: Մինչ այդ, սակայն, կուսակցությունում ներքին պայմանավորվածություն է եղել, որ Արայիկ Գրիգորյանը չպետք  է Մասիս քաղաքում գործունեություն ծավալի։ Նա Արարատի մարզի մի քանի քաղաքներում պետք է գործի, շտաբ բացի և այլն։ Իսկ կոնկրետ Մասիս քաղաքը, պայմանավորվածության համաձայն, «հանձնված» է մարզում առաջադրված Հանրապետական մեկ այլ թեկնածու, ԱԺ պատգամավոր Մուրադ Մուրադյանին։


Սակայն Արայիկ Գրիգորյանը խախտել է ներքին պայմանավորվածությունը եւ գնացել Մասիս քաղաքում շտաբ է բացել, ինչը դժգոհություն է հարուցել։ Մուրադ Մուրադյանն էլ որոշել է պատժել նրան։ Ուղարկել է իր թիմի տղաներին, որոնք մի քանի մեքենայով մտել են Արայիկ Գրիգորյանի շտաբ, դաժան ծեծի են ենթարկել շտաբի պատասխանատուներից Սամվել անունով մի անձի, որը գլխի շրջանում ստացել է մի շարք վնասվածքներ։


Ինչպես news.am-ին հայտնել է Մուրադ Մուրադյանը, փետրվարի 23-ի երեկոյան հանրապետականների  միջեւ բախումներ հրահրողներից մեկը եղել է ոստիկանության վարչության պետը։ Նա նշել է, որ տեղի ունեցած միջադեպի վերաբերյալ մանրամասներ չի կարող հաղորդել, որովհետև այդ պահին Մասիսում չի գտնվել:


«Գնում եմ շտաբ՝ պարզելու համար, թե կոնկրետ ինչ է եղել, չեմ կարող ասել այժմ: Այն, որ մյուս կողմը չափն անցել է՝ հաստատ է։ Ես կպարզեմ եւ կներկայացնեմ պարագլուխների անունները: Միջադեպը հրահրողներին հիմնական սատարողներից մեկը միլիցիայի վարչության պետն է եղել, ես ցավում եմ, որ դուք չգիտեք՝ ինչ է կատարվում մարզում»,-ասել է նա։


Տեղի ունեցածի վերաբերյալ ոստիկանության Մասիսի բաժնում հետաքննություն է իրականացվում։


Նշենք նաև, որ ՀՀԿ-ն ընտրությունների է գնում «անվտանգություն և առաջընթաց» կարգախոսով:



