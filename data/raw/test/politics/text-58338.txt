
«Նախընտրական քարոզարշավի առաջին օրը, տարբեր հարցերով և խնդրանքով են դիմել Գագիկ Ծառուկյանին, սակայն որևէ մեկին կոնկրետ որևիցե բան չի տրամադրվել», - Aravot.am-ի հետ զրույցում ասել է Գագիկ Ծառուկյանի խոսնակ, դաշինքի ցուցակում ընդգրկված Իվետա Տոնոյանը՝ մեկնաբանելով ԿԸՀ զգուշացումը քարոզչական հանդիպումների ժամանակ նյութական խոստումներ տալու անթույլատրելիության մասին:


Տոնոյանի խոսքով, Գագիկ Ծառուկյանի կողմից ցուցաբերված «մարդկային վերաբերմունքը ոչ մի աղերս չունի «ընտրակաշառք» ձևակերպման հետ». «Եթե մարդիկ մոտենում և ասում են, որ կա առողջական խնդիր, բնականաբար, պարոն Ծառուկյանը մարդկային պատրաստակամություն է հայտնում աջակցելու»:


Այսօր Արմավիրում կայացած նախընտրական հանդիպմանն արդեն Ծառուկյանն իրենից նյութական աջակցություն ակնկալող քաղաքացիներին պատասխանում էր, որ կօգնի, բայց ապրիլի 2-ից հետո, որպեսզի արվածը չդիտարկվի որպես խախտում:


Նկատենք սակայն, որ նախընտրական քարոզչության ժամանակ կուսակցություններին արգելվում է ոչ միայն նյութական պարգեւներ տալ, այլեւ ընտրողներին անհատույց կամ արտոնյալ պայմաններով խոստանալ դրամ, սննդամթերք, ապրանքներ: Արգելվում է նաև մատուցել կամ խոստանալ ծառայություններ»:
