
Այսօր Արմավիր մարզի Արևիկ գյուղում նախընտրական հանդիպում են անցկացրել «Կոնգրես-ՀԺԿ» դաշինքի պատգամավորության թեկնածուները: 


ՀԱԿ -ի տնտեսական հանձնաժողովի նախագահ, դաշինքի համամասնական ցուցակով պատգամավորության թեկնածու Վահագն Խաչատրյանը Արևիկի գյուղացիների հետո խոսել է աշխատավարձերի, գյուղատնտեսական և այլ խնդիրների մասին:


 «Երբ  միջին աշխատավարձի համեմատություն ենք անցկացնում, մեր հանրապետությունում միջին  աշխատավարձը 189 000 դրամ է, գյուղատնտեսության մեջ՝ 110 000:  Հասկանում ենք, որ գյուղատնտեսությունը գտնվում է խղճուկ վիճակում:  Ուղղակի տեսանելի, վիզուալ առումով՝  մեր գյուղատնտեսությունը նախնադարում է: Դուք տեխնիկա չունեք, դուք ժամանակակից  տեխնոլոգիաներ չեք օգտագործում, դուք սերմնացու չունեք, դուք իրացման շուկայի հետ պրոբլեմ ունեք, ունեք թանկ հոսանք, ջուր, գազ, այսինքն՝ ինֆրաստրուկտուրա, կամ ընդհանրապես չունեք: Մենք ուղղակի մի աննորմալ վիճակում ենք գտնվում: Ուզում ենք հասկանալ՝ ո՞րն է մեր ակնկալիքը գյուղատնտեսության ոլորտից, վերջիվերջո, 350 000 մարդ՝ ամենաշատ թվով մարդիկ զբաղված են այս բնագավառով, ի՞նչ պետք է անել: Եվ երբ  նայում ենք  պետության մոտեցմանը, հասկանում ենք, որ ընդհանրապես մոտեցում չկա: Դուք  բողոքում եք՝ պետությունը օպերատիվ հարցեր է  լուծում,  դուք ձեր ապրանքը չեք կարողանում իրացնել, գնում եք փողոցները փակում եք, մեկ էլ մի օլիգարխ է գալիս, կամ մի ուրիշ նախարար է գալիս եւ ասում է՝ գիտե՞ք ինչ կա, հարցը պետք է լուծենք, այսօր լուծում են այստեղ, վաղը լուծում են այնտեղ: Լավ, բա մյուս օրը ո՞նց է  լինելու»,- ասաց Վահագն Խաչատրյանը:


Վերջինս նշեց, որ ըստ այդմ, որևէ մեխանիզմ չի աշխատում, որը գյուղացիներին կշահագրգռի կամ շահավետ կդարձնի գյուղատնտեսական արտադրությամբ զբաղվելը:


Վահագն Խաչատրյանի խոսքով՝ երբ  նայում են ռազմավարական առումով, տեսնում են, որ  գյուղատնտեսական ռազմավարության զարգացում էլ չկա:


Մանրամասները՝ տեսանյութում:


Լիլիթ Թադևոսյան


 
