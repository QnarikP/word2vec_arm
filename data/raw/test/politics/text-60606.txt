
ՀՀ առաջին նախագահ Լևոն Տեր-Պետրոսյանի  տիկնոջ՝ Լյուդմիլա Տեր-Պետրոսյանի ղեկավարած Կանանց Համահայկական Միությունն սկսել է սեմինարների շարք՝ երիտասարդների համար:


Եևեկվա սեմինարը տեղի ունեցավ Հայ ազգային կոնգրեսի գրասենյակում. թեման վերաբերում էր Եվրոպայում և Միացյալ Նահանգներում քաղաքական զարգացումներին, իսկ սեմինարի բանախոսը ՀՀ նախկին արտաքին գործերի նախարար Վահան Փափազյան էր:


Նախաձեռնության մասին iLur.am-ը զրուցեց Լյուդմիլա Տեր Պետրոսյանի հետ:


Վերջինս պատմեց, որ իրենց կազմակերպությունը գործում է արդեն 20 տարի, և աշխատում են տարբեր ոլորտներում՝ երեխաների հետ, կանանց հետ,  բայց իրենց խնդիրը և նպատակը միշտ եղել է օգնել երիտասարդներին, որ նրանք սկսել մտածել:


«Իմ կարծիքով՝ լավագույն դպրոցը, լավագույն համալսարանը երիտասարդների համար այս փորձն է, որը տալիս է  մտածելու կարողություն: Դրանից հետո երիտասարդը սկսում է  կարդալ, որոշում է՝ ինչ կարդալ, ինքն է որոշում՝ ինչ ճանապարհ ընտրել, և վերջում երիտասարդը կարողանում է ասել իր կարծիքը՝ երբ խոսում է  իր երկրի ապագայի կամ անցյալի մասին: Իսկ ամենակարևորը՝  դառնում է հասարակության ակտիվ մասնակից: Յուրաքանչյուր երկրի ապագան երիտասարդներն են»,- ասաց Լյուդմիլա Տեր-Պետրոսյանը:


Նա նշեց, որ իրենց կազմակերպության 20-ամյա գործունեության ընթացքում մշտապես փորձում են օգնել, որպեսզի երիտասարդն ինքնուրույն  կարծիք հայտնի, ինքնուրույն մտածի և մի օր վեր կենա  ու ասի, որ կարծիք ունի:


Տիկին Տեր-Պետրոսյանը նաև տեղեկացրեց, որ այս սեմինարները կուսակցական սեմինարներ չեն, և ցանկություն ունեցողները կարող են մասնակցել իրենց կազմակերպած սեմինարներին. դրանք անցկացվում են դռնբաց: Հաջորդ սեմինարը կկայանա հունիսի 9-ին:


Լիլիթ Թադևոսյան


 


 


 


 


 
