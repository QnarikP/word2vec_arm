
Խաղաղության ծրագրի արծարծումը խորհրդարանական ընտրարշավի ժամանակ նպաստում է արցախյան կարգավորման հարցում Հայաստանի միջազգային դրական ընկալմանը, լրագրողների հետ հանդիպմանը ասաց Հայ ազգային կոնգրեսի փոխնախագահ, Աժ պատգամավորության թեկնածու:


Մանուկյանը նշեց, որ քարոզարշավի ընթացքում նկատել է՝ Կոնգրես-ՀԺԿ-ի խաղաղության ծրագիրը հավանության է արժանանում հատկապես ավագ սերնդի տղամարդկանց եւ ընդհանրապես, կանանց շրջանում: Հակառակը, ըստ պատգամավորի, ավելի երիտասարդ սերունդն ավելի դժվար է ընկալում գաղափարը:


Արամ Մանուկյանը նշեց, որ ընտրարշավին մասնակցող գրեթե բոլոր ուժերը հանդես են գալիս միատեսակ խոստումներով՝ աշխատատեղերի, թոշակների ու աշխատավարձերի բազմապատկման մասին, բայց քիչ թե շատ վերլուծող մարդիկ հասկանում են, որ այդ խոստումները իրատեսական չեն:  


«Եթե անգամ դա ականջի համար հաճելի է, բանական մարդը հասկանում է, որ դա անիրականանալի է: Եվ այստեղ է, որ մենք շահեկան վիճակի մեջ ենք հայտնվում, որովհետեւ քաղաքացին փորձում է գտնել գաղափար, ծրագիր: Եվ այդ առումով, որքան էլ մեր մոտեցումը հակառակորդներ ունենա, այնուամենայնիվ, սկսել է աշխատել», - ասաց Մանուկյանը:


Նա ընդգծեց, որ խաղաղության ծրագիրն առաջ մղող հայկական կողմը առավելության կհասնի Ադրբեջանի նկատմամբ այնքանով, որ գերտերությունների ճնշման դեմ կմնա մենակ, «եւ ոչ մի Ալիեւ, անգամ՝ բազմապատկած հինգով, չի դիմանա այդ ճնշմանը»:


«Սպիտակով խաղացողը նախաձեռնության տերն է, մանավանդ, որ գերտերությունները հակված են լուծելու խնդիրը, այդ թվում եւ հատկապես՝ Ռուսաստանը: Կարծես թե Ռուսաստանի խնդիրները՝ կապված Սիրիայի, Թուրքիայի, Ղրիմի հետ, մեղմացել են, եւ այժմ Ռուսաստանը կարող է ու շահագրգռված է լուծված տեսնել խնդիրը», - նշեց պատգամավորը:
