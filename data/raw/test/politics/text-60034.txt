
«Հակառակ բոլոր անարդարությունների եւ անհավասարությունների, մենք մեր կռիվը տվեցինք եւ շարունակելու ենք տալ», - Ազգային Ժողովում լրագրողների հետ ամփոփիչ ճեպազրույցի ժամանակ ասաց Հայ ազգային կոնգրես խմբակցության ղեկավար Լեւոն Զուրաբյանը:


Նա նշեց, որ Կոնգրեսի մուտքը Ազգային Ժողով էապես փոխեց քաղաքական մթնոլորտը Հայաստանում, ԱԺ մտավ պայքարի ոգին, լուրջ քաղաքական գործընթացների ոգին: «Ընդամենը յոթ հոգով կարողացանք մեր շուրջ հավաքել բավական մեծ թվով պատգամավորների: Սկզբունքային հարցադրումների շնորհիվ հնարավոր դարձավ, որ ոչ իշխանական ուժերը միավորվեցին հայտնի քառյակի մեջ, եւ այն, որքան էլ որ նրան քննադատեն, այնուամենայնիվ, լուրջ գործընթացներ տարավ, լավ նեղեց իշխանությանը, պարտադրեցինք կառավարության հրաժարականը, առաջ քաշեցինք կարեւորագույն հարցեր պարունակող 12 կետերը, որոնց մի մասը իշխանությունը ստիպված եղավ կատարել», - ասաց Զուրաբյանը:


Նա հիշեցրեց, որ այդ գործընթացը կարող էր առաջ գնալ, բայց իշխանությունները բավական լուրջ հակազդեցության միջոցներ գտան, առաջինը քառյակից պոկեցին տարան Դաշնակցությանը՝ սահմանադրական փոփոխությունների ծածկույթի տակ, հետո ջարդեցին ԲՀԿ-ին 2015-ի սկզբին եւ ի վերջո այնպես արեցին, որ գործընթացները չհասան այն ավարտին, որը  նախագծել էր Կոնգրեսը:


Խոսելով հետագա պլանների մասին՝ Լեւոն Զուրաբյանը նշեց, որ թեեւ այս պահին կոնկրետ քաղաքական ծրագրեր չկան, սակայն Կոնգրեսը շարունակելու է նույն ոգով աշխատել, որովհետեւ կուսակցությունը չի հաշտվում այն իրողության հետ, որ Հայաստանը թաղված է լինելու կոռուպցիայի մեջ:


«Իշխանությունների, այսպես կոչված՝ հաղթանակը ընտրություններում ընդամենը հաղթանակ էր՝ նավի ղեկը իրենց ձեռքում պահելու եւ սխալ ուղղությամբ նավարկելու առումով: Իշխանությունը միայն մեկ խնդիր կարողացավ լուծել՝ պահել իշխանությունը, բայց Հայաստանը շարունակում է ծանր վիճակում գտնվել, արտագաղթը շարունակվում է, տնտեսությունը չի աճում, պետական համակարգը փտում է, ավելի ու ավելի է կորչում թալանի մեջ: Եվ ինչ էլ իշխանությունները մտածեն իրենց հաղթանակի մասին, այնուամենայնիվ, էլի օրակարգը թելադրողը մենք ենք լինելու: Օրակարգն ինքն իրեն է թելադրելու: Այս իրավիճակը շարունակելի չէ՝ հնարավոր չէ երկիրը այս մեթոդներով կառավարել ու զարգացնել: Տեղի է ունեցել հետեւյալը. այն մարդկանց, որոնք ուզում էին վերանորոգել այս փտած շենքը, այդ մարդկանց դուրս են շպրտել այդ շենքից, բայց այդ շենքը շարունակում է փտած մնալ, եւ Աստված գիտի, թե երբ է փլվելու այդ շենքը: Օրակարգը մնում է նույնը՝ իշխանափոխություն, փտած համակարգի ապամոնտաժում, հարեւանների հետ հարաբերությունների կարգվավորում», - ամփոփելով՝ ասաց Կոնգրեսի փոխնախագահը:


 
