
Սահմանադրական դատարանը սկսեց Կոնգրես-ՀԺԿ դաշինքի ներկայացրած հայցի քննությունը: Հայցը, հիշեցնենք, վերաբերում է ապրիլի 2-ին տեղի ունեցած խորհրդարանական ընտրությունների արդյունքների վավերականությանը: Դաշինքը դիմումի հիմքում ներառել է, մասնավորապես, ընտրությունների օրվա՝ օրենքի խախտմամբ նշանակումը, ընտրակաշառքի զանգվածային բաժանումը, քաղաքացիների անձնագրերի եւ նույնականացման քարտերի ապօրինի հավաքումը, իրավապահ մարմինների անգործությունը, ընտրողների ահաբեկումը, վարչական լծակներով եւ կրիմինալի ներգրավմամբ ճնշումների լայնածավալ կիրառումը, քվեարկության գաղտնիության համատարած խախտումը, ներառյալ վերահսկված ու բաց քվեարկությունը, կրկնակի քվեարկության բազմաթիվ արձանագրված դեպքերը, բռնության եւ ահաբեկման դեպքերը լրագրողների, վստահված անձանց եւ դիտորդների նկատմամբ եւ այլն: Հաշվի առնելով այս ամենը՝ դաշինքը պահանջում է անվավեր ճանաչել ընտրությունների վերաբերյալ ԿԸՀ հրապարակած արդյունքները:


Դիմումի քննության ժամանակ դաշինքի ներկայացուցիչ, Հայ ազգային կոնգրեսի փոխնախագահ Լեւոն Զուրաբյանն արձանագրեց, որ  առնվազն 2003-ից ի վեր բոլոր խորհրդարանական եւ նախագահական ընտրություններից, ինչպես նաեւ՝ 2015-ի սահմանադրական հանրաքվեից հետո հասարակությունն ընդվզել է դրանց արդյունքների դեմ, եւ արդյունքները վիճարկող հայցեր են եղել:


Իսկ այն, ինչ կատարվել է ապրիլի 2-ին նախորդած ժամանակահատվածում եւ բուն ընտրությունների օրը, ըստ Զուրաբյանի, կազմակերպված, զանգվածային ընտրակեղծարարություն էր: Այսպիսով, ըստ նրա, իշխող ՀՀԿ-ն խափանել է ժողովրդի կամքի ազատ ձեւավորումը եւ արտահայտումը եւ կազմավորել է ԱԺ մի կազմ, որը նախապես սահմանվել է իշխանության կողմից:


Մանրամասնելով՝ Զուրաբյանը նշեց, որ ընտրությունների արդյունքները կասկածելի դարձնող ամենաակնառու փաստն այն է, որ 1999-ից ի վեր խորհրդարանական ընտրություններին քվեարկության իրավունք ունեցող եւ քվեարկությանը մասնակցած քաղաքացիների թիվն անշեղորեն աճել է:


Այսպես՝ 1999-ին ընտրություններին մասնակցել է 1 մլն 138 հազար, 2003-ին՝ 1 մլն 134 հազար, 2007-ին՝ 1 մլն 392 հազար, 2018-ին՝ 1 մլն 573 հազար, եւ 2017-ին քվեարկությանը պաշտոնական թվերով մասնակցել է 1 մլն 576 հազար մարդ:


«Գնալով՝ ժողովուրդը պակասում է, աշակարտների թիվը պակասել է մոտ երկու անգամ, բայց մարդկային ռեսուրսների մաշմանը զուգահեռ՝ մասնակցության պաշտոնական թիվն անընդհատ աճում է», - նշեց Զուրաբյանը:


Դաշինքի ներկայացուցիչը ասաց, որ հավաստի փորձագիտական տվյալների համաձայն, Հայաստանում ապրիլի 2-ին ընտրությանը մասնակցել է ներկայացրած ընտրողների թվի 96 տոկոսը՝ ցուցանիշ, որը հատուկ է միայն բռնատիրական երկրներին: Զուրաբյանը շեշտեց, որ իր ներկայացրած քաղաքական ուժը դեմ է բռնությամբ ու ահաբեկչությամբ քաղաքական հարցեր լուծելուն, սակայն ընտրությունների միջոցով իշխանություն փոխելու անհնարինությունը մեծացնում է անկառավարելի, վատ հետեւանքներով հղի ընդվզման հավանականությունը:


***


Իր հերթին՝ դաշինքի ներկայացուցիչ, փաստաբան Տիգրան Եգորյանը ներկայացրեց ընտրախախտումների՝ կաշառման կամ կաշառման փորձի, ընտրողների ազատ կամարտահայտմանը խոչընդոտելու վերաբերյալ հարյուրավոր փաստեր:


Ընդ որում, բերված օրինակների ճնշող մեծամասնությունը վերաբերում է ՀՀԿ-ի օգտին արված խախտումներին, սակայն խախտումներ են գրանցվել նաեւ «Ծառուկյան» դաշինքի, ՀՎԿ-ի, ՕՐՕ-ի, «Ելքի» եւ անգամ ՀԿԿ-ի օգտին:


Մասնավորապես, ըստ փաստաբանի, Արմավիր քաղաքի 108 թաղամասում ՀՀԿ-ական Նահապետ Գեւորգյանի կողմից իրականացվել է խաղահրապարակի կառուցում, Վանաձորում «Էվա» գեղեցկության սրահը, առիթ դարձնելով Մարտի 8-ը, ՀՀԿ-ական Կարեն Կարապետյանի անունից ծառայություն է մատուցել: Ատամնաբուժարաններից մեկում «Ծառուկյան» դաշինքի նախաձեռնությամբ անվճար ծառայություններ են մատուցվել: ՀՀԿ-ն Արտաշատում բաժանել է վառելափայտ, Իջեւանում՝ հեռախոսների պատյաններ, Երեւանում՝ 10 հազարական դրամ է առաջարկել ընտրողներին: Սյունիքում ՀՀԿ-ական թեկնածու Վահե Հակոբյանին ընտրելու դիմաց 15- հազարական դրամներ են բաժանվել եւ ծաղկեփնջեր՝ դպրոցների ուսուցիչներին: Վահե Հակոբյանը նաեւ այցելել է Գորիսի պետհամալսարան ՝ ուսանողներին խոստանալով 25 տոկոսի չափով ուսման վարձի օժանդակություն: 


Եգորյանը նշեց նաեւ, որ ընտրություններին ՀՀԿ ցուցակով մասնակցող վարչապետ Կարեն Կարապետյանը, նախարարներ Վիգեն Սարգսյանը, Արփինե Հովհաննիսյանը եւ ուրիշներ խախտել են օրենսդրությունը՝ քարոզչություն իրականացնելով պաշտոնական պարտականությունները կատարելուն զուգահեռ:


Եգորյանը ասաց նաեւ, որ 7 հոգեբուժական հաստատություններում կազմակերպված քվեարկության արդյունքներով արձանագրվել է ընտրողների 98 տոկոսի մասնակցություն, դրանցից 4-ում ՝ 100 տոկոս մասնակցություն:  Նա նաեւ նշեց, որ տարածքային ընտրական հանձնաժողովներն ի զորու չեն գործելու անկախ եւ վարույթ իրականացնել, սեփական համոզմունքների հիման վրա, կախման մեջ են ԿԸՀ-ից: ԿԸՀ-ն իր  հերթին կախման մեջ է քաղաքական իշխանություններից:  Սահմանադրական դատարանի նիստը կշարունակվի ապրիլի 26-ին: 
