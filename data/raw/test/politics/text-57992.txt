
Ազգային Ժողովում քննարկվում է ՀՀ եւ Ասիական զարգացման բանկի միջեւ ստորագրված՝ 44 միլիոն եվրոյի վարկային համաձայնագրի վավերացման հարցը: Վարկային միջոցները նախատեսվում է օգտագործել Վանաձորից դեպի Բագրատաշենի սահմանային կետ միջպետական ճանապարհի հիմնանորոգման աշխատանքների երկրորդ մասն իրականացնելու համար:


Նախագծի հիմնական բանախոս, տրանսպորտի առաջին փոխնախարար Արթուր Առաքելյանը նշեց, որ վարկային ծրագրի իրագործման արդյունքում հիմնովին նորոգվելու են ճանապարհի բոլոր երեք թունելները, 12 կամուրջ, արագությունը կարելի է ավելացնել 2,5 անգամ: Ծրագիրը նախատեսվում է ավարտել մինչեւ 2020 թվականը:


Հայ ազգային կոնգրես խմբակցությունից պատգամավոր Արամ Մանուկյանը հարցրեց Առաքելյանին՝ արդյո՞ք այս 44 միլիոն եվրոն գումարվելու է արդեն կուտակված 5,9 մլրդ դոլար պետական պարտքին, թե՞ նախկինում արդեն ներառված է եղել: Մանուկյանն առաջարկեց նաեւ տրանսպորտային ենաթակառուցվածքը զարգացնելու նպատակի վրա ծախսված վարկային միջոցների մասին տվյալներ ներկայացնել:  Տրանսպորտի փոխնախարարն ի պատասխան նշեց, որ 42 միլիոնը գումարվելու է 5,9 միլիարդին: Ինչ վերաբերում է տրանսպորտի ոլորտում ծախսվող վարկային միջոցներին, ապա, ըստ փոխնախարարի, Հայաստանի ընդհանուր արտաքին պարտքի մեջ տրանսպորտային ենթակառուցվածքի զարգացմանը հատկացված գումարը զգալի մաս է կազմում:


 


Արամ Մանուկյանը նաեւ հետաքրքրվեց, թե ինչի վրա է ծախսել Իրան-Հայաստան երկաթուղու կառուցման ծրագիրը նախապատրաստող ՓԲԸ-ին հատկացված 253 միլիոն դրամը այն դեպքում, երբ կառավարության որոշմամբ այն լուծարվել է, եւ երկաթուղու նախագծման աշխատանքները անորոշ  ժամկետով հետաձգվել են:


Ի պատասխան՝ Առաքելյանը նշեց, թե իբր  աշխատանքները շարունակվում են, եւ նշված ՓԲԸ-ն ընդամենը լուծարվել է օպտիմալացման շրջանակներում, իսկ նրա գործառույթները փոխանցվել են մեկ այլ մարմնի:


«Վատնման կամ ձախողման բան չկա, այդ փոքր աշխատակազմը կատարել է իր պարտականությունները, կնքել է ներդրումային պայմանագիր կոնցեսիոն ընկերության հետ: Այդ կոնցեսիոն պայմանագրի շրջանակներում մշակվել է տեխնիկա-տնտեսագիտական ուսումնասիրություն, որը գտնվում է շրջանառության մեջ», - ասաց փոխնախարարը:


Այնուհանդերձ, նա նշեց, որ Իրան-Հայաստան երկաթուղին «շատ բարդ ծրագիր է՝ տարածաշրջանում», եւ որոշվել է այն իրականացնել առանց վարկի կամ բյուջետային միջոցների ներդրման, այլ միայն՝ մասնավորի հետ համագործակցությամբ:


Իսկ ծախսված 253 մլն դրամը, Առաքելյանի խոսքով, լուծարված ՓԲԸ «պահպանման ծախսերն են»:


Արամ Մանուկյանը տարակուսանք հայտնեց, որ 253 մլն դրամը՝ կես միլիոն դոլար, փոքր աշխատակազմով ընկերության պահպանման ծախսն է: Պատգամավորն առաջարկեց մանրամասն հաշվետվություն ներկայացնել, թե ինչի վրա է ծախսվել այդ գումարը:
