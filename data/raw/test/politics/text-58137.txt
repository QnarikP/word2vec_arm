
Մինչեւ մարտի 5-ը՝ նախընտրական քարոզչության մեկնարկը, քարոզչական պաստառներ փակցնելը չի հակասում օրենքին, iLur.am-ի հարցմանն ի պատասխան տեղեկացրին Կենտրոնական ընտրական հանձնաժողովից: 


Նախօրեին հրապարակումներ հայտնվեցին, որոնք ցույց են տալիս, որ Երեւանի տարբեր հատվածներում հայտնվել են արդեն ՀՀԿ քարոզչական մեծ պաստառներ, մասնավորապես, վարչապետ Կարեն Կարապետյանի, ՊՆ Վիգեն Սարգսյանի եւ այլոց պատկերներով, մինչդեռ պաշտոնապես քարոզչությունը մեկնարկում է մարտի  5-ին:


Ըստ ԿԸՀ պարզաբանման, փետրվարի 28-ի ԿԸՀ որոշմամբ` կուսակցությունների, կուսակցությունների դաշինքների միջեւ բաշխվել է հինգ քառակուսի մետրը գերազանցող արտաքին գովազդային վահանակներում քարոզչական պաստառներ փակցնելու իրավունքը, և որոշումն ուժի մեջ մտնելուց հետո կուսակցություններն ու դաշինքներն ազատ կարող էին օգտվել իրենց այդ իրավունքից:


«Ընտրական օրենսգրքի կանոնակարգումների համաձայն` նախընտրական քարոզչության ժամանակահատվածի սահմանված լինելը չի սահմանափակում օրենքով չարգելված այլ ժամանակահատվածում քարոզչության իրականացումը: Ընտրական հանձնաժողովներն օրենսդրությամբ սահմանված նախընտրական քարոզչության կանոնակարգումների պահպանման նկատմամբ վերահսկողություն իրականացնում են նախընտրական քարոզչության ժամանակահատվածում, այս դեպքում` մարտի 5-ից սկսած: Ինչ վերաբերում է 5 քառակուսի մետրը գերազանցող մակերեսով վահանակներում փակցվող քարոզչական պաստառներին, դրանք ամենավերահսկելին են որպես քարոզչական ծախս, քանի որ դրանք փակցվում են՝ համաձայն ԿԸՀ-ի կողմից իրականացված բաշխմանը», - տեղեկացնում են ԿԸՀ-ից: 


ԿԸՀ պարզաբանումն, ըստ էության, վերաբերում է գովազդային վահանակների վրա տեղադրված քարոզչական պաստառներին: Միեւնույն ժամանակ, ընտրական օրենսգրքի 21-րդ հոդվածի 2-րդ մասին 2-րդ կետի համաձայն, «բազմաբնակարան կամ ստորաբաժանված շենքերի վրա քարոզչական պաստառ, քարոզչական տպագիր և այլ նյութեր կարող են տեղադրվել միայն ֆիզիկական անձի սեփականությունը հանդիսացող տարածքում (այդ թվում` պատշգամբներում, պատուհանների վրա և այլն) կամ արտաքին պատերին տեղադրված վճարովի գովազդային վահանակների վրա»: Ստորեւ բերված նկարներում երեւում է, որ ՀՀԿ քարոզչական պաստառը փակցված է բազմաբնակարան/կամ ստորաբաժանված շենքի վրա, եւ այդ հատվածներում վճարովի գովազդային վահանակ չկա: Դժվար է պատկերացնել նաեւ, որ այս հատվածները կարող են ֆիզիկական անձի սեփականություն համարվել: 






