
Երբ մենք գալիս էինք այստեղ, եռանախագահները գնում էին Ղարաբաղ.  իրենք եղել են Բաքվում, եղել են Երևանում, հիմա գնում են Ստեփանակերտ, պրոցեսն արագացել է, և մասնավորապես, Ռուսաստանի դերն այս խնդիրը լուծելու հարցում բավականաչափ ակտիվացել է, ու եթե միջնորդ երկրները մեզ առաջարկում են խաղաղության գնալու լուծում, եւ եթե դու համաձայնվում ես, նախաձեռնությունը քոնն է լինում, Ադրբեջանը մնում է մենակ:


Երեկ Սիսիանում նախընտրական հանդիպման ժամանակ իր ելույթում հայտարարեց Կոնգրես-ՀԺԿ դաշինքի պատգամավորության թեկնածու, ՀԱԿ փոխնախագահ Արամ Մանուկյանը:


«Սա շատ կարևոր է բան է, և Ալիևն այլևս իր պոռոտախոսությամբ չի կարող վախեցնել: Ընդհակառակը, այս դեպքում Ադրբեջանը ստիպված է լինում գնալ խաղաղության: Խաղաղության ծրագրի մեջ, որ ձեզ անընդհատ խեղաթյուրված են ներկայացնում,  ի՞նչն է վերջնական արդյունքը՝ միջազգային զորքերը գալիս կանգնում են Ադրբեջանի տարածքում, և ստեղծվում է ապառազմականացված գոտի Ղարաբաղի և Ադրբեջանի միջև: Այսինքն՝ Ադրբեջանը ստորագրում է մի փաստաթուղթ, որի համաձայն՝ իր տարածքում միջազգային զորքեր են կանգնում, և Ղարաբաղը դուրս է գալիս իր տարածքային ամբողջականությունից : Էդ կենաց ասողները սրա մասին չեն խոսում»,- նշեց Արամ Մանուկյանը:


«Եվ եթե դրանից հետո ադրբեջանցի որևէ մեկը փորձի մի փափմփուշտ կրակել, այդ դեպքում նա կրակում է ոչ թե Հայաստանի վրա, այլ՝ եռանախագահության զորքերի, ՄԱԿ-ի զորքերի, որոնք կանգնում են Ադրբեջանի տարածքում: Մեր երազն է եղել՝ Ղարաբաղը՝ ինքնորոշման իրավունքով, Ղարաբաղը՝ անջատված Ադրբեջանից: Եվ որ շատ կարևոր է՝ Հայաստանն ստանում է զարգացման հնարավորություն»,- ասաց Արամ Մանուկյանը:


Լիլիթ Թադևոսյան
