
Այսօր քաղաքական ու քաղաքացիական ուժերը, միջազգային կառույցների ու դեսպանատների մասնակցությամբ, քննարկել են նոր ԸՕ-ի շուրջ 4+4+4 ֆորմատով բանակցությունների ընթացքն ու դրա ձախողումը:


Միջոցառումը կազմակերպել էր ԵՄ Արեւելյան գործընկերության քաղաքացիական հասարակության ֆորումի հայաստանյան ազգային պլատֆորմը` «Նաումանի հիմնադրամի» աջակցությամբ: Մասնակցում էին ԸՕ-ի վերաբերյալ 5 կետերի տակ ստորագրած 13 կուսակցությունների, ինչպես նաեւ այն հասարակական կազմակերպությունների ներկայացուցիչները, որոնք ընտրությունների ժամանակ դիտորդական առաքելություն էին իրականացրել:


Բացման խոսքով հանդես եկավ Պիտեր Անդրեաս Բոխմանը` Նաումանի հիմնադրամի մշտական ներկայացուցիչը Հարավային Կովկասում, ողջույնի խոսք ասաց Արեւելյան գործընկերության հայաստանյան ֆորումի համակարգող Միքայել Հովհաննիսյանը:


Խոսեց նաեւ Հայաստանում ԵՄ պատվիրակության ղեկավար Պյոտր Սվետալսկին, զեկուցումներով հանդես եկան քաղհասարակության ներկայացուցիչների անունից` Տիգրան Եգորյանը, (ԻԵՄ), կառավարության աշխատակազմի ղեկավար-նախարար Դավիթ Հարությունյանը, ԱԺ Հայ ազգային կոնգրես խմբակցության ղեկավար Լեւոն Զուրաբյանը, ԱԺ ՕԵԿ խմբակցությունից Հովհաննես Մարգարյանը, ԲՀԿ խմբակցությունից` Միքայել Մելքումյանը:


Միջոցառումը վարում էին ԱԺ Հայ ազգային կոնգրես խմբակցության քարտուղար Արամ Մանուկյանն ու ԹԻՀԿ փոխտնօրեն Սոնա Այվազյանը:


Քննարկվեցին 4+4+4 ֆորմատով անցկացված բանակցություններում ներկայացված առաջարկները, ներկայացվեցին ԱԺ-ում Կոնգրեսի` քննարկումներից հրաժարվելու մասին արված հայտարարության պատճառները, նաեւ այսօրվա իրավիճակը` կապված նոր ԸՕ-ի ընդունման հետ:


Շուրջ 4 ժամ տեւած քննարկման ընթացքում քաղաքական ու քաղաքացիական ուժերի ներկայացուցիչները քննադատեցին իշխանություններին` այս հարցում որդեգրած անզիջում դիրքորոշման համար, եւ ներկայացվեցին հիմնավորումներ, թե ինչու պետք է Հայաստանում բարելավվի ԸՕ-ն, դա նաեւ ներկայացվեց Հայատանում այսօրվա ներքին լարվածության համատեքստում:


Լեւոն Զուրաբյանը ներկայացրեց նոր մոտեցումներ, որոնք կարող են հիմք հանդիսանալ քննարկումները շարունակելու համար, Արամ Մանուկյանը կոչ  արեց քաղաքացիական ուժերին եւ միջազգային կառույցներին՝ համախմբվել ու պայքարել այդ կետերի շուրջ` հույս ունենալով, որ այդ ձեւով դեռ հնարավոր է լավագույն օրենք ունենալ: Միջազգային կառույցներն էլ իրենց գնահատականները տվեցին` նշելով, որ պատրաստ են աջակցել փոխզիջման հասնելու հարցում` ԸՕ-ն բարելավելու համար:


Քննարկմանը մասնակցում էին Մեծ Բրիտանիայի, ԱՄՆ-ի, Շվեդիայի, Գերմանիայի, Ֆրանսիայի դեսպանատաների ներկայացուցիչները, ԵԱՀԿ երեւանյան գրասենյակի եւ ԵՄ հայաստանյան պատվիրակության ներկայացուցիչներ:


 


 
