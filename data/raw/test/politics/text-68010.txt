
Ռուսաստանի հայերի միությունը հանդես է եկել հայտարարությամբ, որտեղ դատապարտում է «Կոմսոմոլսկայա պրավդա» ռադիոկայանի «ԳլավՏեմա» (ГлавТема) հաղորդման ժամանակ հաղորդման մասնակիցներ Միխայիլ Լեոնտեւի, Իլյա Սավելեւի եւ Միխայիլ Յուրեւի կողմից Հայաստանի եւ հայերի հասցեին հնչեցրած անպարկեշտ հայտարարությունը, եւ նշել, որ այդ կապակցությամբ իրենք արդեն դիմել են ոչ միայն ռադիոկայանի տնօրինությանը ու ՌԴ նախագահին, այլեւ ՌԴ գլխավոր դատախազություն`  ռուսական օրենսդրությանը համապատասխանության տեսանկյունից պատշաճ գնահատական տալու համար նշված անձանց գործողություններին, մասնավորապես՝ ծայրահեղականությանը, բռնության կոչերին եւ ազգամիջյան ատելություն սերմանելուն:


«Նրանք, անցնելով լրագրողական եւ մարդկային էթիկայի, ինչպես նաեւ սեփական արարքների համար իրավական եւ քաղաքացիական պատասխանատվության բոլոր սահմանները, մեր ազգի հասցեին  հնչեցրել են մի շարք անպատասխանատու եւ նսեմացուցիչ հայտարարություններ, որոնք ինքնին չպետք է  եթեր հեռարձակվեին, այն էլ՝ «Կոմսոմոլսակայա պրավդա»-ի նման հայտնի ռադիոկայանի եթերում։ Ակնհայտ է, որ այսպիսի ճակատագրական պահին, երբ ոչ միայն Ռուսաստանում բնակվող միլիոնավոր հայերի, այլեւ ամբողջ աշխարհի ուշադրությունը սեւեռված է Հայաստանին, որի բնակիչներն ի ցույց են դրել խաղաղության ու ժողովրդավարության սկզբունքներին իրենց հավատարմությունը, ռուսական ԶԼՄ-ներում նման անպատասխանատու եւ ծայրահեղական հաղորդումները,  որոնք հաճախ լայն զանգվածների կողմից ընկալվում են որպես ռուսական պետության պաշտոնական դիրքորոշում, կարող են մեծ հարված հասցնել հայ-ռուսական հարաբերություններին եւ ստեղծել թշնամանքի ու անվստահության մթնոլորտ»,- մասնավորապես ասված է հայտարարության մեջ։


Նշվում է նաեւ, որ Ռուսաստանի հայերի միությունը, որպես ամենամեծ համառուսաստանյան հասարակական կազմակերպություն, որը ներկայացնում եւ համախմբում է Ռուսաստանի հայկական սփյուռքին, հասնելու է վերոնշյալ հաղորդման մեջ ներգրավված անձանց գործողությունների պատշաճ գնահատականին՝ ռուսական օրենսդրությանն այդ գործողությունների համապատասխանության տեսանկյունից:


 


Հիշեցնենք, որ երեկ հայտարարությամբ է հանդես եկել նաեւ ՀՀ-ում ՌԴ դեսպանատունը, որը նշել էր, որ Հայաստանի Հանրապետությունում վերջին շաբաթներին տեղի ունեցած իրադարձությունները հանդիսանում են բացառապես Հայաստանի Հանրապետության և նրա քաղաքացիների ներքին հարցերը, եւ որ


Ռուսաստանի Դաշնության և Հայաստանի Հանրապետության միջև դաշնակցային հարաբերություններ կառուցելու և պահպանելու իր գործողություններում ռուսական կողմը, Երևանում դեսպանությունը չեն ելնում տարբեր անհատների անձնական կարծիքներից, այլ հավատարիմ է կարծիքին, որոնք հնչեցվել են Ռուսաստանի նախագահի մամուլի քարտուղար Դմիտրի Պեսկովի և ՌԴ ԱԳՆ պաշտոնական ներկայացուցիչ Մարիա Զախարովայի կողմից:


 
