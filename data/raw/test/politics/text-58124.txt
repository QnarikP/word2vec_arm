
Այսօր՝ այս գումարման ԱԺ վերջին ճեպազրույցի ժամանակ, Հայ ազգային կոնգրես խմբակցության քարտուղար Արամ Մանուկյանը հայտարարեց, որ «մեր խորհրդարանը աշխարհում իր նմանը չունի», քանի որ վերջին քառօրյայի ժամանակ՝ 3 օրում 46 հարց քննարկեց, եւ քվեարկեց 60 օրենքի համար:


«Այսինքն, մերոնք էնքան հանճարեղ են, էնքան կարդացած ու օրենսդիր են, որ 46 օրենք են մատուցում այս երկրին: Առաջին օրը՝ 20, երկրորդ օրը՝ 11, երրորդ օրը՝ 29 քվեարկություն, չորրորդ օրն էլ արդեն տեսան, որ էլ բան չկա անելու: Այսինքն՝ միջինը 1 քվեարկություն՝ 1-2 րոպեի ընթացքում: Սա գնահատական է, սա է  մեր ԱԺ-ի որակը, եւ այդ որակի շարունականությունն այն է, որ այս որակն ապահովող կոճակները այս օրերին փող են բաժանում, անձնագրեր են վերցնում, ժողովրդին են վախեցնում, որ նորից գան այս որակն ապահովեն: 60 կոճակ այսօր քվեարկվում է ժողովրդի մոտ, հայտ է ներկայացրել, որ հաջորդ խորհրդարանում նորից այս որակը բերի: Սա լացելու բան է, մենք սրա դեմը պիտի առնենք»,- հայտարարեց Մանուկյանը: Վերջինն առաջարկեց հարցնել կողմ քվեարկածների 90 տոկոսին՝ գիտե՞ն, թե ինչ օրենքների են կողմ քվեարկել: «Ոչ մեկը չի կարող ասել՝ ինչ է քվեարկել, մինչդեռ դրա մեջ կարող էին լինել մարդկանց համար ճակատագրական օրենքներ»,- հայտարարեց Մանուկյանը:  
