
Այսօր, ԱԺ ընտրությունների քարոզարշավի վերջին օրն է և Կոնգրես-ՀԺԿ դաշինքի քարոզարշավն ամփոփեց դաշինքի պատգամավորության թեկնածու, ՀԱԿ փոխնախագահ Լևոն Զուրաբյանը:


Գնահատելով անցկացված քարոզարշավն ու դրա արդյունքները՝ Լևոն Զուրաբյանն ասաց. «Մեր ժողովրդին հասցրինք խաղաղության ծրագրի գլխավոր դրույթները, և ժողովուրդը հիմնականում դրանք ընդունել է։ Այս կարեւորագույն հարցին զուգահեռ կա մրցակից եւս մեկ հարց` ընտրակաշառքը։ Մենք սառույցը կոտրել ենք, այն թեման, որը համարվում էր տարիներ շարունակ տաբու, կարողացանք քանդել, դարձել է բանավեճերի գերիշխող թեմա, ու դա ընտրություններին ի նպաստ մեր թիմի կլինի»,- ասաց Զուրաբյանը:


Այնուհետև նա նշեց, որ  հասարակությունը բաժանվել է սև ու սպիտակի,  մի մասը կողմ է խաղաղության ծրագրին, մյուս մասը` ոչ:


Խոսելով նաև ընտրակաշառքի մասին՝ Զուրաբյանն ասաց. «Մի պարզ հաշվարկ արեք, 10 000 դրամ՝  հինգ տարվա համար: Այսինքն՝ մարդուն կեղեքելու իրավունքը այդ մարդուց առնում են ամսական 20 դրամով: Քսան դրամ տալիս են այդ մարդուն, որ կարողանան թալանել երկիրը: Սա մի խայտառակություն է: Ինչևէ, սա է խնդիրը, այո՛,  մի կողմից կա քաղաքական օրակարգ՝ երկրի փրկության օրակարգ, մյուս կողմից կա մանիպուլյացիաների, այս  աղճատման, ընտրակաշառքների բաժանման այս ստոր համակարգը: Մենք պետք է ամեն  ինչ անենք, որ այս պայքարում հաղթենք»:


Խոսելով մեկ այլ կարևոր թեմայի` հենց ապրիլի 2-ին  ընտրությունների անցկացման մասին, երբ լրանում է ապրիլյան ողբերգական իրադարձությունների մեկ տարին, Զուրաբյանը նշեց. «Ուզում եմ հիշեցնել, որ դեռ հունվարի 21-ին մենք հայտարարություն արեցինք, որում մասնավորապես ասել ենք, որ հերոսական ինքնապաշտպանության, բայց նաև 100-ից ավելի ցավալի զոհերի գնով հնարավոր եղավ կանխել ադրբեջանական ագրեսիայի ծանր հետևանքները: Այս տարի ապրիլի 2-ին լրանում է հերոսների մահվան առաջին տարին: Որպես այդպիսին այն ավանդական արարողությունների օր է զոհվածների հարազատների ու մտերիմների և հիշատակի օր՝ ողջ հայ ժողովրդի համար: Մենք առաջարկեցինք, որ այդ օրը տեղափոխվի, դրան եղավ իշխանության պատասխանը, որ եթե լինի կոնսենսուս քաղաքական ուժերի մեջ, էդ քայլին կգնանք: Ուստի՝ արդեն երբ ձևավորվեց ընտրապայքարին մասնակից քաղաքական ուժերի կազմը, մենք մի անգամ էլ մարտի 19-ին արեցինք նմանատիպ մի հայտարարություն: Մենք հետևողականորեն այս հարցը տարել ենք, պնդել ենք: Արդյունքը ի՞նչ էր. մնացած ութ մասնակից քաղաքական ուժերից և ոչ մեկը ոչ մի արձագանք չտվեց այս կոչին: Ոչ ոք չհամաձայնեց ապրիլի 2-ից ընտրություները տեղափոխելու այս պահանջի կամ առաջարկի հետ»:


Մանրամասները՝ Ա1+-ի տեսանյութում:
