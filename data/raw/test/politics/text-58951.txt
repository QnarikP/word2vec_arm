
Եթե երկրում լինեն ֆորսմաժորային զարգացումներ, նախագահ Լեւոն Տեր-Պետրոսյանը ձեռքերը ծալած չի նստի, իսկ ղարաբաղյան հարցում այնպիսի իրավիճակ է, որը կարող է լինել ֆորսմաժորային, լրագրողների հետ հանդիպմանն ասաց Հայ ազգային կոնգրեսի խոսնակ, պատգամավորության թեկնածու Արման Մուսինյանը:


Նրա խոսքով, ի տարբերություն ընտրապայքարին մասնակցող մյուս ուժերի, Կոնգրես-ՀԺԿ դաշինքն ամեն ինչ անում է՝ քարոզարշավը քաղաքականացնելու համար: Մյուս ուժերը, ըստ Մուսինյանի, ամեն ինչ անում են՝ այդ գործընթացն ապաքաղաքականացնելու համար: «Եթե ՀՀԿ-ի համար ինչ-որ տեղ դա հասկանալի է, որովհետեւ տարիներ շարունակ ձայներ է կորզել, ապա մյուսները կարծես թե խոսում են խնդիրների մասին, բայց ժողովրդին ոչինչ չեն ասում», - նշեց նա:


Արման Մուսինյանը նկատեց, որ առաջին նախագահ Լեւոն Տեր-Պետրոսյանի հարցազրույցից հետո հասարակության մեջ զգացվում է, որ այն օրակարգը, որով Կոնգրես-ՀԺԿ-ն մտավ ընտրապայքարի մեջ, լայն ընդունելություն է գտել ու քննարկումների առիթ է դարձել:


Մուսինյանը նշեց նաեւ, որ դաշինքը կօգտագործի քաղաքական պայքարի բոլոր մեխանիզմները, այդ թվում՝ բողոքի ցույցեր կանի, եթե ապրիլի 2-ի ընտրություններն անցնեն նույն որակով, ինչ նախորդները՝ կեղծվեն։  Անդրադառնալով խոսակցություններին, թե իբր խաղաղության ծրագրով Տեր-Պետրոսյանը հող է հանձնելու, պայմանագիր է ստորագրելու, Արման Մուսինյանն ասաց. « Լեւոն Տեր-Պետրոսյանը արդեն 20 տարի է` նման լիազորություններ չունի` իշխանություն չէ, դա այսօրվա գործող իշխանությունների լիազորությունն է։ Մենք ասում ենք` պատեհություն է այսօր ստեղծվել, մենք չենք ասում` դա լավ է: Եթե դրանից չի օգտվում, ապա առաջիկայում մեզ սպասում են ավելի վատ փաստաթղթեր։ Հայաստանը լավ կանի, որ պատրաստակամություն հայտնի, գնա խաղաղության պայմանագրի ստորագրման։ Հայաստանն իր ռազմավարությունը չպետք է պայմանավորի Ալիեւի, Ադրբեջանի ցնդաբանություններով, դա ֆունդամենտալ նշանակություն ունի մեզ համար»։  Կոնգրեսի խոսնակը համոզմունք հայտնեց, որ քվեախցիկում, առանձին՝ իրենց խղճի առջև՝ ընտրողները ճիշտ որոշում կկայացնեն, նույնիսկ եթե խմբային հանդիպումներին խուսափում են իրենց աջակցությունը հայտնել խաղաղության ծրագրին: «Քանի որ այդտեղ պաթոսը գլխին տված մի հայրենասեր կգտնվի, նրանից ու նրա ասածների սնանկությունից կքաշվի», - նշեց նա։


Մուսինյանը նշեց նաեւ, որ Կոնգրես-ՀԺԿ դաշինքը կմասնակցի նաեւ մայիսի սկզբին կայանալիք՝ Երեւանի ավագանու ընտրություններին: 



