
«Այս տաս տարիների ընթացքում մենք ամեն ինչ արել ենք, պայքարել ենք, բայց, ցավոք՝ սայլը տեղից չի շարժվում»: Այդ մասին այսօր՝ Ազատության հրապարակում հայտարարեց մարտիմեկյան սպանդի զոհ Գոռ Քլոյանի հայրը՝ Սարգիս Քլոյանը, ելույթ ունենալով սպանդի տասնամյա տարելիցին նվիրված հավաքում:


Քլոյանը հիշեցրեց, որ օրեր առաջ ԱԺ-ում մարտիմեկյան սպանդի թեմայով լսումներ էին, որից առաջ նախկին գլխավոր դատախազ Գեւորգ Կոստանյանը հայտարարել էր, թե երբ ինքը դարձել էր դատախազ արդեն 5 տարի էր անցել, եւ վկաների մի մասը կամ երկրում չէր, կամ՝ չէր հիշում կատարվածը:  Քլոյանը նշեց, որ ինքը հարց ուղղես Կոստանյանին, եթե մի 5-10 տարի էլ անցնի, «հնարավո՞ր է, որ դու մոռանաս, որ Մարտի 1 է եղել»: Սարգիս Քլոյանի խոսքով, Կոստանյանն իր այդ հարցին ոչինչ չի պատասխանել:


Սարգիս Քլոյանը նաեւ համեմատություն արեց 30 տարի առաջ տեղի ունեցած Սումգայիթյան կոտորածների հետ: «30 տարի է անցել, երբ թուրքը կոտորեց հային: Հարց եմ ուղղում, իսկ մեր իշխանություններն ինչո՞վ տարբերվեցին այդ թուրքերից, որոնք 2008 թվականի մարտի 1-ին քաղաքի կենտրոնում գնդակահարեցին անզեն մարդկանց»,- հայտարարեց Քլոյանը:


Վերջինս նաեւ խոսեց այն մասին, որ այսօր անգամ հանրապետականներն են խոսում այն մասին, որ մարտի մեկին ցուցարարների ձեռքին զենք չի եղել, այն, ինչ այդ օրը հայտարարում էր Ռոբերտ Քոչարյանը: Սակայն, ՀՀԿ-ականների այս շրջադարձները Քլոյանին հավատ չեն ներշնչում. «բայց մենք այդ ամեն ասածներին չենք հավատում, քոռ աչքից տեսե՞լ եք, որ արցունք գա, մենք պայքարելու ենք այնքան, մինչեւ այս գործը բացահայտվի: Բացահայտողն էլ, փակողն էլ մենք ենք»:


 


 
