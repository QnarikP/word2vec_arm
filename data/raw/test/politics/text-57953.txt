
Ազգային ժողովի պատգամավոր, պատգամավորության թեկնածու Բազմասեր Առաքելյանի (ՀՀԿ) և Արագածոտնի մարզի Փարպի գյուղի բնակիչներից մեկի միջև տեղի ունեցած միջադեպի վերաբերյալ մամուլի հրապարակումները Արագածոտնի մարզի դատախազն ուղարկել է ոստիկանության Աշտարակի բաժին՝ նյութեր նախապատրաստելու համար:


Օրերս տեղեկություններ են տարածվել Փարպի գյուղում պատգամավոր Բազմասեր Առաքելյանի եւ գյուղում ՀՅԴ-ի համակիրներից մեկի միջեւ ծեծկռտուքի մասին: Լրագրող, «Երկիր-մեդիա» ՀԸ հասարակական-քաղաքական հաղորդումների պատասխանատու Գեղամ Մանուկյանը ֆեյսբուքում գրել է, որ Առաքելյանի մի քանի տասնակ կողմնակիցները նրա տուն են հրավիրել համագյուղացիներից մեկին ու տեղեկանալով, որ նա քվեարկելու է Դաշնակցության օգտին, դաժան ծեծի են ենթարկել նրան: Տուժածին տեղափոխել են հիվանդանոց։ Ըստ Մանուկյանի, Առաքելյանի կողմնակիցները հարձակվել են նաեւ տուժածի եղբոր վրա:


«Սակայն այս անգամ, անազնիվ՝ մի քանի տասնյակով մեկի դեմ տարբերակը չի գործել, ու նրանք պատասխան են ստացել։ Վիճակը լարված է: Դաշնակցականներն էլ հայտարարում են՝ իրենց ցանկացած ՀԱՄԱԿԻՐ ու  կուսակցական ԸՆԿԵՐ անպաշտպան չի մնա։ Բազմասերն էլ իր այդքան «կարոտած» ծեծն էլ անպայման կստանա», - գրել է Գեղամ Մանուկյանը։


Նշենք, որ ՀՅԴ եւ ՀՀԿ անդամների միջեւ ընդհանրումները, հատկապես՝ նախընտրական շրջանում, նորություն չեն: Սակայն դրանք երբեք չեն խոչընդոտել, որ ընտրություններից հետո ՀՅԴ-ն «կիսի» իշխանությունը ՀՀԿ-ի հետ՝ չնայած որ միջադեպերից ոչ մեկը իրավական հանգուցալուծում չի ստացել:


Մասնավորապես, 2007-ի խորհրդարանական ընտրություններին մի միջադեպ էր տեղի ունեցել Ավանում, որտեղ, ըստ մամուլի հրապարակումերի, ՀՀԿ-ական Ռուբեն Հայրապետյանի («Նեմեց») մարդիկ զինված մտել էին ընտրատեղամաս ու փորձել խոչընդոտել քվեարկության ընթացքը: Ըստ «Երկիր Մեդիա» հեռուստաընկերության, դրանից հետո դաշնակցական ակտիվիստները ծեծին էին ենթարկել Հայրապետյանին ու ստիպել նրան փախուստի դիմել:


Այնուհանդերձ, 2007-ի ընտրությունների արդյունքում Դաշնակցությունը թարմացրեց ՀՀԿ-ի հետ մինչ այդ գործող կոալիցիոն համաձայնագիրը:  


Կամ՝ 2005-ի հունիսին Ստեփանակերտում ՀՅԴ անդամ Պավել Մանուկյանի հետ տեղի ունեցածը, երբ պատգամավորության թեկնածու Մանուկյանը դաժան ծեծի էր ենթարկվել այն ժամանակ ԼՂՀ ՊԲ հրամանատար Սեյրան Օհանյանի գրասենյակում (ի դեպ, բոլորովին վերջերս Օհանյանը հաստատեց այս պատմության ճշմարտացիությունը): Այն ժամանակ էլ Դաշնակցության ներկայացուցիչներն իրենց բուռն վրդովմունքն էին արտահայտում ազատամարտիկի հետ տեղի ունեցածի կապակցութամբ, եւ անգամ մտադիր էին ի նշան բողոքի գրավել Արցախի հեռուստատեսությունը: Սակայն նույն Պավլիկ Մանուկյանն օրեր անց հանդես եկավ ՀՅԴ խիստ քննադատությամբ: «Հայ հեղափոխական դաշնակցությունը լռեց այն ժամանակ, երբ իրենց վճարեցին, այսինքն`ՀՅԴ բյուրոն: Նրանց դրա համար առատորեն վարձատրեցին` ԱԳ նախարարի պորտֆել տվեցին ԼՂՀ-ում, ինչպես Գեորգի Պետրոսյանին, որն այժմ բյուրոյի անդամ է, և մեկ էլ քաղաքաշինության փոխնախարարի պորտֆելը ստացան: Եվ ամեն ինչ շրջվեց իմ դեմ: Իրենց գինն այդ էր», - «Ժողովուրդ» օրաթերթին տված հարցազրույցում ասել էր Մանուկյանը:  Այսպիսով, թե ինչ հանգուցալուծում կունենա Արագածոտնում գրանցված վերջին դեպքը, բավական կանխատեսելի է: 
