
«Միշտ շատ վատ եմ վերաբերվել «Ազգ-Բանակ» կոնցեպտին: Համոզված եմ, որ մեր հասարակությունը շատ գիտակից է, եւ նրան պետք չէ առավոտից երեկո սովորեցնել ազգ սիրել, որովհետեւ «Ազգ-Բանակ» կոնցեպտն առաջարկողների հիմնական թեզն այն է եղել, որ այս քաղաքացիները չեն սիրում այս հայրենիքը եւ պետք է նրանց սովորեցնել»,- «Ազատություն» ռադիոկայանի եթերում հայտարարել է ԱԽ նորանշանակ քարտուղար Արմեն Գրիգորյանը:


Նրա խոսքով, դրանով նախկին իշխանությունները իշխանության բեռն ամբողջությամբ փոխանցում էին հասարակությանը:


«Ասում էին՝ նայեք՝ դուք հայրենիքը չեք սիրում, դրա համար կոռուպցիա կա, դրա համար համակարգը վատ է աշխատում, եւ մենք եկել ենք ձեզ սովորեցնենք, որ հայրենիքը սիրեք:  


Բայց իրականում խնդիրն իրենց մեջ էր, իրենք էին կոռումպացված եւ այդ կոռումպացվածությունը թաքցնելու համար առաջրկում էին «Ազգ-Բանակ»-ը, որի անհրաժեշտությունը, ցանկացած ադեկվատ հասարակություն, իսկ հայ հասարակությունն ադեկվատ հասարակություններից մեկն է, չունի:


Եթե անհրաժեշտություն լինի, հասարակությունը պաշտպանվելու մեծ բնազդ ունի, եւ դա անելու է: Պետք չէ մարդկանց սովորեցնել հայրենիք սիրել: Պետք է ստեղծել պայմաններ, որպեսզի հայրենիքը սիրեն, հայրենիքում մնան, պարզ լուծումն դա է»,- ասել է Գրիգորյանը:  
