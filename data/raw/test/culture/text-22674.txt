
Դեկտեմբերի 16-ին Հայաստանի նկարիչների համագումարում չորրորդ անգամ անընդմեջ միության նախագահ է ընտրվել Կարեն Աղամյանը, որը ստացել է համագումարի մասնակիցների 319-ի ձայն: Երկրորդ տեղում Արմեն Աթանյանն է` 34 ձայնով, իսկ Ռոբերտ Այվազյանն զբաղեցրել է երրորդ տեղը` ստանալով 25 ձայն: Նկարիչների միության 18-րդ համագումարում նախագահի ընտրությունը կատարվել է փակ քվեարկությամբ, որին մասնակցել է 500 նկարիչ:


Հիշեցնենք, որ Նկարիչների միության համագումարները տեղի են ունենում հինգ տարին մեկ: Կարեն Աղամյանը միությունը ղեկավարում է արդեն 15 տարի: Միությունն ունի մոտ 1100 անդամ, որոնցին մոտ 700-ն են Հայաստանում:


Հիշեցնենք, որ Միության նախագահի պաշտոնում առաջադրվել էին երեք թեկնածու՝ Ռոբերտ Այվազյանը, Արմեն Աթանյանը և Կարեն Աղամյանը: Վերջինս արդեն 15 տարի շարունակ ղեկավարում է միությունը:


Համագումարի ընթացքում հնչած հարցին, թե արդյոք Կարեն Աղամյանը չի՞ կարծում, որ տասնհինգ տարին բավարար է նախագահելու համար, Աղամյանը պատասխանել է. «Ես կարծում եմ, որ տասնհինգ տարին փորձ է: Եթե կցանկանաք, որ շարունակեմ նախագահել, ես պատրաստ եմ և կդնեմ իմ թեկնածությունը»:


Կարեն Աղամյանին զայրացրել է «Առավոտի» լրագրող Գոհար Հակոբյանի հարցը,  թե Աղամյանը, որպես միության նախագահի պաշտոնում առաջադրված թեկնածու, ինչո՞ւ չի իջնում նախագահությունից և տեղ զբաղեցնում դահլիճում՝ ի թիվս այլ թեկնածուների:


Հակոբյանի հարցը զայրացրել է միության անդամներից ևս մեկին, ով դահլիճից կոչ է արել  լրագրողին դուրս շպրտել դահլիճից:


Նշենք, նաև, որ երբ միության նախագահի թեկնածուներից Արմեն Աթանյանն սկսել է քննադատել միության ներկայիս ղեկավարին և մատնանշել է միության վերջին տարիների բացթողումները, դահլիճից նկարիչ Մարտին Ագողլյանը սկսել է վիրավորել թեկնածուին՝ «Ի՞նչ ես հիմար-հիմար խոսում, հիմար բաներ ես ասում, իջիր բեմից»:


Համագումարի պատվիրակներից Հաղթանակ Շահումյանը հայտարարել է, որ միությանը պետք չէ միանձնյա նախագահ, պետք է վերջ տալ միանձնյա նախագահության ինստիուտին և միությունը ղեկավարել կոլեգիալ հիմունքներով:
