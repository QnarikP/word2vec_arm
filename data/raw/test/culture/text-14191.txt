
Վաղը` հունիսի 1-ին, ժամը 21:00-ին Կասկադի տարածքում կկայանա Dorians խմբի բացօթյա անվճար համերգը: Այն կազմակերպվում է Երեխաների պաշտպանության միջազգային օրվան նվիրված Գաֆեսճյան արվեստի կենտրոնի ամենամյա համերգային ծրագրի շրջանակում:


Խմբի տարածած հաղորդագրության մեջ մասնավորապես նշվում է.«Եվրատեսիլից վերադառնելուց հետո դեռ առիթ չենք ունեցել շփվել մեր երկրպագուների հետ, որոնց շատ ենք կարոտել և որոնց անչափ շնորհակալ ենք աջակցության համար: Հուսով ենք, որ Եվրատեսիլի շնորհիվ Հայաստանում ձեռք ենք բերել նաև նոր երկրպագուներ, որոնք վաղը առաջին անգամ կգան մեզ «կենդանի» լսելու, և դա շատ պարտավորեցնող է: Ուրախ ենք նաև, որ ելույթ ենք ունենալու երեխաների պաշտպանության օրվա կապակցությամբ և կփորձենք մեր երգերով վարակել նաև Կասկադում ներկա երեխաներին: Եվրատեսիլից վերադառնալուց հետո մտածում էինք բացօթյա համերգի մասին, որի միջոցով շնորհակալություն կհայտնենք այն բոլոր մարդկանց, որոնք անկեղծորեն աջակցում էին մեզ: Գտնվելով Շվեդիայում, մենք զգում էինք դրական էմոցիաների այն հսկայական ծավալը, որը փոխանցվում էր մեզ Հայաստանից»:
