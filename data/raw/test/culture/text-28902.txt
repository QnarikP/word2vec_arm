
Արցախյան ազատամարտի մասին հայ-լիտվական համատեղ արտադրությամբ ստեղծված նոր` «Թևանիկ» ֆիլմը կերտողները հույս ունեն, որ հայ հանդիսատեսը կսիրի կինոնկարը: Ֆիլմը վաղվանից հնարավոր կլինի դիտել քաղաքի կինոթատրոններում: «Թևանիկ» ֆիլմի սցենարն ինձ փոխանցեց Լևոն Աթոյանը: Ես այն շատ hավանեցի և ցանկանում էի էկրանավորել, տարիներ անց ինձ այդ հնարավորությունն ընձեռվեց: Ցանկանում էի նկարել լիամետրաժ ֆիլմ և Կարինե Խոդիկյանի հետ Աղաբաբովի սցենարը վերածեցինք ֆիլմի: Նախորդ տարի Կաննի 66-րդ փառատոնի շուկայում ներկայացրի այս ֆիլմի նախագիծը և լիտվական «Արտբոքս» կինոընկերության հետ համատեղ իրականացրինք այն: Հուսամ, որ հանդիսատեսը կսիրի կինոկարը, որովհետև առանց հանդիսատեսի սիրո հնարավոր չէ»,- «Արմենպրես»-ի փոխանցմամբ` այսօր լրագրողների հետ հանդիպման ժամանակ նշեց ֆիլմի ռեժիսոր Ջիվան Ավետիսյանը:


Ջիվան Ավետիսյանն ընդգծեց, որ ֆիլմում ներգրավված բոլոր հերոսները իրական են մեկ տարբերությամբ` նրանք տարբեր ժամանակահատվածների դեպքեր ներկայացնող հերոսներ են, որոնց հավաքել ենք մեկ պայմանական գյուղի մեջ: «Երեք պատմությունները միավորվում են մեկ ասելիքով` ֆիլմը դատապարտում է պատերազմը»,-հավելեց Ավետիսյանը:


Ֆիլմի լիտվացի պրոդյուսեր Կեստուտիս Դրազդաուսկասը նշեց, որ Լիտվայում ֆիլմն իր բովանդակության պատճառով այնքան էլ իրարանցում չի առաջացրել: «Հատուկ որևէ ռեակցիա չկար, պարզապես արտգործնախարարության կողմից անհանգստություն կար, իսկ ես հանգստացնում էի իրենց, որ սա գեղարվեստական կինոնկար է: Ամեն ինչ այդպես ավարտվեց: Ինձ ֆիլմը շատ է դուր եկել, ցանկանում եմ, որ շատերը դիտեն այն»,-հավելեց լիտվացի պրոդյուսերը: Ֆիլմի ռեժիսորի համոզմամբ, հանդիսատեսից յուրաքանչյուրը կորոշի ֆիլմի ավարտը: Կինոնկարը կցուցադրվի Կաննի 67-րդ փառատոնի կինոշուկայում: 
