
«Թատրոնն արվեստի տեսակ է, որն արտահայտվում է հասարակության առջև դերասանի խաղով պայմանավորված բեմական գործողությամբ: Թատերական ներկայացումը գրական երկի և բեմական գործողության համադրությամբ ստեղծվող իրականություն է»:


Մարտի 27 – ին ամբողջ աշխարհում նշվում է թատրոնի միջազգային օրը: Տոնը սկսել են նշել 1961 թվականից, երբ ՅՈՒՆԵՍԿՕ-ի Միջազգային թատրոնի ինստիտուտը այս օրը հռչակեց որպես թատրոնի միջազգային օր: Առաջին տարին այս տոնը նշել են միայն Ֆրանսիայում, ապա այն սկսել է տարածվել ամբողջ աշխարհում՝ այդ թվում նաեւ Հայաստանում: Թատրոնի միջազգային ինստիտուտի անդամակցության հրավեր Խորհրդային միությունը ստացել է  արդեն 1959 թվականին:


«Թատրոն» բառը ծագել է հին հունական «theatron» բառից, որը թարգմանաբար նշանակում է «դիտելու վայր»: Նրա խորհրդանիշն են համարվում դիմակները:


Ընդունված է համարել, որ հայկական թատրոնը հունական և հռոմեական թատրոնների հետ միասին աշխարհի ամենահին թատրոնների շարքին է դասվում, որն ունի ավելի քան 2000 տարվա պատմություն: Նրա առաջացման հիմքն են դարձել Գիսանե և Անահիտ աստվածուհիներին նվիրված ծիսակատարությունները: Բեմական գործողությունը թատրոնի առանձնահատուկ լեզուն է, որի կրողները և փոխանցողները դերասաններն են:


Թատրոնը 2500 տարի շարունակ հանդիսացել է մշակույթի ամենակարևոր բաղադրչնեից մեկը, որն իր մեջ ներառում է բազմաթիվ տարբեր տեսակի տեսություններ և  գործելակերպ: Նրանց որոշ մասը հիմնված է քաղաքական կամ հոգևոր գաղափարախոսության վրա, մինչդեռ մնացածը՝  դերասանական մասնակցության: Որոշ գործընթացներ արտահայտում են զուտ պատմությունը, որոշները՝ դիտում են թատրոնը որպես միջոցառում, մնացածները՝ որպես սոցիալական փոփոխության կատալիզատոր:  
