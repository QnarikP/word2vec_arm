
Ծագումով թուրք գերմանացի ռեժիսոր Ֆաթիհ Աքինի «Սպի» ֆիլմը կցուցադրվի «Ոսկե ծիրան» XII միջազգային կինոփառատոնի շրջանակներում:


Ինչպես ԱրմԻնֆո-ի հետ զրույցում հայտնել է «Ոսկե ծիրան» կինոփառատոնի ծրագրերի համակարգող Րաֆֆի Մովսիսյանը, 2015 թ. փառատոնի շրջանակներում կանցկացվի առանձին ծրագիր` նվիրված Հայոց ցեղասպանության 100-ամյակին: Ծրագրում կներառվեն տարբեր տարիների խաղարկային, վավերագրական և անիմացիոն ֆիլմեր`նվիրված 1915 թ. ողբերգությանը:


Դրանց թվում են`Ատոմ Էգոյանի «Արարատ», Անրի Վերնոյի «Մայրիկ», Տավիանի եղբայրների «Արտույտների ագարակը», Սերժ Ավետիքյանի «Շնային պատմություններ» հայտնի ֆիլմերը:


Բացի այդ, նախատեսվում է հայտնի ռեժիսոր Ֆաթիհ Աքինի «Սպի» ֆիլմի ցուցադրությունը: Մովսիսյանը չի բացառել, որ «Ոսկե ծիրանի» շրջանակներում հնարավոր է՝ տեղի ունենա նաև ֆրանսահայ ռեժիսոր Ռոբերտ Գեդիկյանի «Մի խենթ պատմություն» ֆիլմի պրեմիերան:


Ֆիլմերի ցուցադրություններից բացի, կկազմակերպվեն նաև կլոր սեղաններ` կինեմատոգրաֆիստների մասնակցությամբ:


Մովսիսյանը նաև տեղեկացրել է, որ 2015 թ. «Ոսկե ծիրանի» շրջանակներում կներկայացվեն նաև Հոլոքոսթին և մարդկության դեմ այլ հանցագործություններին նվիրված ֆիլմեր:  


 


 
