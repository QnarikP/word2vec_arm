
Կիթառը, որի վրա նվագել են The Beatles խմբի անդամներ Ջոն Լենոնն ու Ջորջ Հարիսոնը, աճուրդում վաճառվել է 408 հազար դոլարով: Այս մասին հայտնում է Lenta.ru-ն՝ հղում անելով Reuters-ին:


Julien's Auctions աճուրդի տան կազմակերպած աճուրդն անց է կացվել Նյու Յորքում՝ մանհեթնյան Hard Rock Cafe-ում: Ի սկզբանե աճուրդի կազմակերպիչները նախատեսում էին վաճառել կիթառը ոչ ավելի քան 200-300 հազար դոլարով: Գնորդի անունը չի նշվում:


Կիթառը պատրաստվել է Vox ընկերության կողմից 1966 թվականին, Լենոնի պատվերով: Աճուրդի կազմակերպիչների խոսքով, Լենոնն ու Հարիսոնը կիթառը նվագել են 1967 թվականին թողարկված «Magical Mystery Tour» ալբոմի ձայնագրման ժամանակ: 1967-ին Լենոնը կիթառը նվիրել է իր ընկերոջը՝ Յաննի Մարդասին:


Վերջին մի քանի շաբաթվա ընթացքում կիթառը ցուցադրվում էր իրլանդական թանգարաններից մեկում: Ավելի վաղ՝ մի քանի տարի առաջ այն Christie's աճուրդի տանը վաճառվել էր 100 հազար դոլարով:
