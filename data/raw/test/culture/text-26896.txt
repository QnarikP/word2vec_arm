
«Հայֆիլմ» կինոստուդիայի ապագայի հարցը քննարկվում է պետական մակարդակով: Հիշեցնենք, որ 9 տարի առաջ կինոստուդիան 350 մլն դրամով վաճառվել է «Գաֆեսճյան ընտանիք» հիմնադրամին պատկանող «CS Films-Studios»-ին: Ընկերությունը պարտավորվել էր թվայնացնել ֆիլմերը և կինոստուդիայի հիմնանորոգում ու տեխնիկական վերազինում իրականացնել: Սակայն, ինչպես պարզվել է, անցած տարիներին պայմանագրային պարտավորությունները չեն կատարվել:


Ինչպես ԱրմԻնֆո-ի հետ զրույցում նշել է մշակույթի նախարար Հասմիկ Պողոսյանը, ընդհանուր առմամբ, թվայնացման ենթակա էր մոտ 500 ֆիլմ, սակայն այսօրվա դրությամբ թվայնացվել է շուրջ 380 ֆիլմ, ըստ որում`շուրջ 50-ն ունեցել է այս կամ այն տեխնիկական խնդիրներ:


Ինչ վերաբերում է «Հայֆիլմի» նյութատեխնիկական բազա ներդրումներին (հիշեցնենք, որ այդ նպատակով «CS Films-Studios»-ը պարտավորվել էր 10 մլրդ դրամ հատկացնել 10 տարվա ընթացքում), այդ հարցով, Պողոսյանի խոսքով, զբաղվում է Պետական գույքի կոմիտեն: Պատասխանելով այն հարցին, թե հնարավո՞ր է արդյոք, որ «Հայֆիլմի» վաճառքի վերաբերյալ պայմանագիրն անվավեր ճանաչվի, Պողոսյանը պատասխանել է. «Կարծում եմ, որ ամեն բան հնարավոր է, եթե պայմանագրային պարտավորությունները չեն կատարվել: Այժմ պարտավորությունների կատարման և չկատարման մասով պայմանագրային փաթեթն ուսումնասիրվում է իրավաբանական տեսակետից»:


 
