
Ֆրանսիայի մայրաքաղաք Փարիզում այսօր մեկնարկել էր ազատ ոճի ըմբշամարտի աշխարհի առաջնությունը, որտեղ պայքարի մեջ էին մտել նաև 125 կգ քաշային կարգում հանդես եկող ըմբիշները:


Այստեղ Հայաստանը ներկայացնող Լևան Բերիանիձեն հասել էր մինչև կիսաեզրափակիչ, սակայն վճռորոշ գոտեմարտում 12:2 հաշվով պարտություն էր կրել Գենո Պետրիաշվիլիից: Մեր ըմբիշը հնարավորություն ստացավ պայքարել բրոնզե մեդալի համար: Բերիանիձեն 3:0 հաշվով հաղթեց Ռուսաստանի ներկայացուցիչ Անզոր Խիզրիևին և առաջին մեդալը բերեց ազատ ոճի ըմբշամարտի Հայաստանի հավաքականին:


Այսօր պայքարի մեջ էին մտել նաև ազատ ոճային ևս երկու հայ ըմբիշ: 61 կգ քաշային կարգում հանդես եկող Վոլոդյա Ֆրանգուլյանը հենց մեկնարկային գոտեմարոտւմ 9:5 հաշվով զիջեց ղազախ Դաուլեթ Նիյազբեկովին և լքեց մրցաշարը: 57 կգ քաշային Գարիկ Բարսեղյանը հասավ մինչև 1/8 եզրափակիչ, սակայն այնտեղ պարտություն կրեց կրկին Ղազախստանը ներկայացնող ըմբիշ Նուրիսլամ Սալաևից՝ նույնպես մնալով առանց մրցանակային տեղի: 


Հիշեցնենք, որ ավելի վաղ աշխարհի չեմպիոնի կոչմանն էին արժանացել հունահռոմեական ոճի ըմբիշներ Արթուր Ալեքսանյանը (98կգ) և Մաքսիմ Մանուկյանը (80կգ):
