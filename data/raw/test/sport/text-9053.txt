
Բուլղարիայի ըմբշամարտի ֆեդերացիայի նախագահ Վալենտին Յորդանովը հայտարարել է, որ Միջազգային Օլիմպիական Կոմիտեին (ՄՕԿ) կվերադարձնի իր օլիմպիական ոսկե մեդալը, որը նա նվաճել էր 1996թ. Ատլանտայի օլիմպիական խաղերում, հայտնում է Интерфакс-ը: Բուլղարացին դրանով իր բողոք է հայտնում ՄՕԿ-ի որոշման առթիվ:


53-ամյա Յորդանովը մինչեւ 52 կգ քաշային կարգում աշխարհի յոթակի եւ Եվրոպայի բազմակի չեմպիոն է: Նա նաեւ 1992թ. Օլիմպիական խաղերի բրոնզե մեդալակիր է:


Հիշեցնենք, որ փետրվարի 12-ին Լոզանում կայացած նիստում ՄՕԿ գործադիր կոմիտեն առաջարկել է ըմբշամարտը հանել 2020թ. Օլիմպիական խաղերի ծրագրից: Այս հարցում վերջնական որոշում կկայացվի ՄՕԿ 125-րդ նստաշրջանում, որը տեղի կունենա Բուենոս-Այրեսում՝ սեպտեմբերի 7-10-ը: Մինչեւ այդ նստաշրջանը ՄՕԿ գործադիր կոմիտեն մայիսին նիստ կհրավիրի Սանկտ-Պետերբուրգում, որտեղ եւս մեկ անգամ կքննարկվի ըմբշամարտի հարցը:
