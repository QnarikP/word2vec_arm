
Լոնդոնի շախմատի  սուպերմրցաշարը մոտենում է վերջնագծին: Երեկ կայացան նախավերջին՝  8-րդ տուրի հանդիպումները: Առաջինն իրենց մրցավեճն ավարտեցին Լևոն Արոնյանն ու Հիկարու Նակամուրան: Նրանք շատ արագ փոխանակեցին իրենց խաղաքարերի մեծ մասն ու արդեն 27-րդ քայլին հաշտության ձեռք մեկնեցին:


Ավարտական տուրից առաջ Արոնյանը վերջնականապես զրկվեց մրցաշարի հաղթող դառնալու հնարավորությունից: Նա 4 միավորով Անիշ Գիրիի հետ բաժանում է 6-7-րդ տեղերը: 9-րդ տուրում Արոնյանը սպիտակներով կխաղա մեկ միավորով աղյուսակը եզրափակող Վեսելին Թոփալովի հետ: Վերջինս  8-րդ տուրում հերթական պարտությունը կրեց Վիշվանաթան Անանդի հետ պարտիայում:


Տուրի կենտրոնական մրցախաղում Ուեսլի Սոն ոչ-ոքի ավարտեց պարտիան Ֆաբիանո Կարուանայի հետ: Սոն 5,5 միավորով պահպանեց միանձնյա առաջատարի դիրքը: Նրան կես միավոր է զիջում Կարուանան: Հաշտություն կնքեցին նաև Մաքսիմ Վաշիե-Լագրավն ու Մայքլ Ադամսը, Վլադիմիր Կրամնիկն ու Անիշ Գիրին:


Վաղը կայանալիք ավարտական տուրում գլխավոր մրցանակի հավակնորդներ Ուեսլի Սոն սպիտակներով կխաղա Մաքսիմ Վաշիե-Լագրավի հետ, իսկ Ֆաբիանո Կարուանան սևերով կմրցի Անիշ Գիրի հետ:
