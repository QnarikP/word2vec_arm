
Հայաստանի ազատ ոճի ըմբշամարտի վեց ներկայացուցիչներից Գարիկ Բարսեղյանը ( 57 կգ), Դավիթ Սաֆարյանը (65 կգ) և Գրիգոր Գրիգորյանը ( 74 կգ) երեկ ասպարեզ են դուրս եկել: Վերջինս տանուլ է տվել մեկնարկային գոտեմարտը և դարձել հանդիսական: Նման ճակատագրի է արժանացել նաև Դավիթ Սաֆարյանը, ով մեկ հաղթանակ տոնելուց հետո ճաշակելէ պարտության դառնությունը: Այս մասին հայտնում է ՀԱՕԿ-ի լրատվության բաժինը:  Առաջին հանդիպումը հաղթանակով է ավարտել Գարիկ Բարսեղյանը: Նրա երկրորդ մրցակիցը տանտերերից Յաշար Ալիևն էր: Մեր ըմբիշը սկզբից ևեթ անակնկալի է եկլե մրցակցի ձեռնարկած բուռն գրոհներից ու միավորներ կորցրել` 0 : 6: Գարիկը սթափվել է, երկու միավոր վաստակել, ու դրանից հետո մրցագորգի վրա ծավալվել է անզիջում, կարելի է ասել` արտակարգ լարված մրցավեճ: Ավաղ, արդեն ուշ էր, ու Գարիկը գլխիկոր է հեռացել ասպարեզից: Այժմ մեր ըմբիշն սպասման մեջ է` հույսով, որ Ալիևը կմտնի եզրափակիչ, և այդ պարագայում հայ պատվիրակը բրոնզե մեդալի համար պայքարելու իրավունք կստանա:  Եվրոպական առաջին խաղերի ծրագրով ազատ ոճի ըմբշամարտի երկրորդ փուլը կանցկացվի այսօր` հունիսի 18-ին: Հայաստանի մարզիկներից ասպարեզ կելնեն Վոլոդյա Ֆրանգուլյանը (71 կգ), Մուսա Մուրթազալիևը (86 կգ) և գերծանրքաշային Լևան Բերիանիձեն:
