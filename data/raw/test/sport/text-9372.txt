
Շախմատի աշխարհի 13-րդ չեմպիոն, ՌԴ քաղաքական գործիչ Գարի Կասպարովը վստահ է, որ շախմատի աշխարհի 16-րդ չեմպիոն կդառնա նորվեգացի Մագնուս Կառլսենը, հայտնում է «Аргументы и факты»-ն։ «Զարմանալի կլինի, եթե դա Մագնուս Կառլսենը չլինի։ Ըստ տաղանդի, արդյունքների և նույնիսկ պատմական պրոցեսի տրամաբանության՝ դա կլինի Մագնուս Կառլսենը»,- «Аргументы и факты»-ին տված հարցազրույցում իր տեսակետն է պարզաբանել նախկին շախմատիստը։ Նրա կարծիքով՝ Կառլսենին մրցակից կարող է լինել հայ շախմատիստ Լևոն Արոնյանը, ինչպես նաև ռուս Վլադիմիր Կրամնիկը։ «Շախմատային տրամաբանությունից ելնելով՝ Լևոն Արոնյանն առավել իրական մրցակից է Մագնուսին։ Նա շատ աշխատասեր է։ Հայաստանում մեծ ուշադրություն է դարձվում շախմատին, և Լևոնը շատ ուժեղ թիմ ունի։ Ե՛վ տարիքով, և՛ հաղթելու ցանկությամբ Լևոնը կարող է Մագնուսին լուրջ մրցակից դառնալ»,- կարծիք է հայտնել Կասպարովը։ Ի դեպ, նա 2009թ.-ին ավելի քան 1 տարի աշխատել է Կառլսենի հետ, որի ընթացքում էլ նրան ակնհայտ է դարձել «Մագնուսի բացառիկ տաղանդը»։


Armsport.am
