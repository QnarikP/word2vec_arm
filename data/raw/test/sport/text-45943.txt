
Բաքվում երեկ մեկնարկած Եվրոպայի ամառային մարզական 1-ին խաղերի ծրագրով հունահռոմական ոճի ըմբշամարտի մրցաշարում տեղի ունեցավ 59, 71, 80 և 98 կգ քաշային կարգերի ըմբիշների կշռման արարողությունն ու վիճակահանությունը: Այսօր այս 4 քաշային կարգերում հանդես եկող 84 ըմբիշներ կպայքարեն մեդալների առաջին 4 հավաքածուների համար: Վիճակահանության արդյունքներով՝ 59 կգ քաշային կարգի 24 մասնակիցների պայքարում Հայաստանը ներկայացնող օլիմպիական խաղերի բրոնզե մեդալակիր, աշխարհի առաջնությունների արծաթե և բրոնզե մեդալակիր, Եվրոպայի կրկնակի չեմպիոն ու եռակի արծաթե մեդալակիր 31-ամյա Ռոման Ամոյանի 1/8-րդ եզրափակիչի մրցակիցը Երևանի ժամանակով ժամը 9:42-ին կլինի 22-ամյա պորտուգալացի Ժոաո Կարվալյոն: Նույն փուլում ժամը 9:49-ին 23-ամյա ռուսաստանցի, Կրասնոդարի երկրամասի ներկայացուցիչ, Ռուսաստանի փոխչեմպիոն Ստեփան Մարյանյանը մրցելու է 24-ամյա դանիացի Տոբիաս Ֆոննեսբեկի հետ: Վիճակահանության քմհաճույքով այս զույգերի հաղթողները քառորդ եզրափակչում կհանդիպեն միմյանց: Այնպես որ՝ ¼-րդ փուլում չի բացառվում Ամոյան-Մարյանյան գոտեմարտը: Այսօր մրցագորգ կելնի նաև 98 կգ քաշային կարգի 22 ըմբիշների պայքարում Իսրայելը ներկայացնող 30-ամյա Ռոբերտ Ավանեսյանն, ով Երևանի ժամանակով ժամը 9:42-ին 1/16-րդ փուլում ուժերը կչափի Թուրքիայի պատվիրակ, 29-ամյա Սենկ Իլդեմի հետ: Ավանեսյան-Իլդեմ զույգի հաղթողը 1/8-րդ փուլում հանդիպելու է Լուկաշ Կոներա (Լեհաստան)-Թոմաս Լախտի (Ֆինլանդիա) զույգի հաղթողի հետ:
