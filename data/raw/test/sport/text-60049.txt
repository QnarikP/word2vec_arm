
Սերբիայի Նովի Սադ քաղաքում ընթացքող հունահռոմեական ոճի ըմբշամարտի Եվրոպայի առաջնությունում 98 կգ քաշային կարգում Արթուր Ալեքսանյանը կպայքարի բրոնզե մեդալի համար:


ՀԱՕԿ-ի պաշտոնական կայքը հաղորդում է, որ քառորդ եզրափակչում Ալեքսանյանի մրցակից Ֆելիքս Բալդաուֆը (Նորվեգիա) անցավ եզրափակիչ, արդյունքում Արթուրը սփոփիչ գոտեմարտ անցկացրեց և հաղթեց Արթուր Օմարովին (Չեխիա): Ալեքսանյանը 3-րդ տեղի համար կմրցի Դմիտրի Տիմչենկոյի հետ (Ուկրաինա):


130 քաշային Վաչիկ Եղիազարյանին քառորդ եզրափակչում հաղթած Բալինտ Լամը (Հունգարիա) դուրս եկավ եզրափակիչ և հայ ըմբիշը սփոփիչ գոտեմարտի հնարավորություն ստացավ: Սակայն, Եղիազարյանը պարտվեց Վիտալի Շչուրին (Ռուսաստան) ու դուրս մնաց հետագա պայքարից:


59 կգ Գևորգ Ղարիբյանն ու 66 կգ Կարեն Ասլանյանը սփոփիչ գոտեմարտերի հնարավորություն չունեցան, քանի որ նրանց հաղթած ըմբիշները չհասան եզրափակիչ:
