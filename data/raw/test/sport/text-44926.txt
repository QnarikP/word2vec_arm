
Հայաստանի բռնցքամարտի ֆեդերացիայի մամուլի քարտուղարությունը հաղորդում է, որ Ռուսաստանի Խաբարովսկ քաղաքում կայացած Կոնստանտին Կարատկովի անվան բռնցքամարտի միջազգային մրցաշարին մասնակցող բոլոր հայ բռնցքամարտիկները Հայաստան կվերադառնան մեդալներով, ընդ որում այդ` մեդալներից 2-ը ամենաբարձր հարգի են:  Նշվում է, որ Խաբարովսկում կայացած մրցաշարում Հայաստանի հավաքականը միակն է եղել, որի բոլոր բռնցքամարտիկները բարձրացել են պատվո հարթակ: 


Կոնստանտին Կարատկովի անվան միջազգային մրցաշարում իրենց բոլոր մրցակիցներին հաղթել ու պատվո հարթակի ամենավերին աստիճանին են կանգնել 64 կգ քաշային Գոռ Երիցյանը և գերծանր քաշային Աղասի Մեհրաբյանը: Հատկապես ուրախացնող է գերծանր քաշային կարգում մեր նվաճումը, քանզի այս քաշային կարգում Հայաստանը երկար ժամանակ ոսկե մեդալ չէր նվաճել: 


Հաջող ելույթ է ունեցել նաև 69 կգ քաշային Վլադիմիր Մարգարյանը, ով հաղթելով իր բոլոր մրցակիցներին դուրս է եկել եզրափակիչ և միայն եզրափակչում կրելով միակ պարտությունը արժանացել է արծաթե մեդալի: Կոնստանտին Կարատկովի անվան մրցաշարում Հայաստանի հավաքականը նվաճել է նաև 2 բրոնզե մեդալ:


 


Պատվո հարթակի 3-րդ աստիճանին են կանգնել 49 կգ քաշային Արթուր Հովհաննիսյանը և 81 կգ քաշային Հարություն Ավետիսյանը: 
