
Կառավարության հետ հարցուպատասխանի ժամին ԱԺ պատգամավոր Լյուդմիլա Սարգսյանը հարց ուղղեց առողջապահության նախարար Արմեն Մուրադյանին:


Նա հիշեցրեց, որ նախորդ տարվա փետրվարին ուժի մեջ մտած շրջակա միջավայրի վրա ազդեցության փորձաքննության մասին նոր օրենքի համաձայն՝ շրջակա միջավայր է համարվում նաեւ մարդու սոցիալական միջավայրը: Հետեւաբար, հանքարդյունաբերական նախագծերը պետք է ոչ միայն ենթարկվեն բնապահպանական փորձաքննության, այլեւ պետք է ուսումնասիրվի մարդու առողջության վրա ազդեցությունը:


«Նոր օրենքն ընդունվելուց հետո նախարարության ո՞ր ստորաբաժանումն է իրականացնում արդյունաբերական նախագծերի փորձաքննություն, արդյո՞ք առկա են մեթոդաբանական հիմքեր եւ ենթաօրենսդրական ակտեր՝ հանքարդյունաբերական եւ նմանատիպ նախագծերի՝ մարդու առողջության վրա ազդեցության փորձաքննություն իրականացնելու համար», - հարցրեց պատգամավորը:


Առողջապահության նախարար Արմեն Մուրադյանն ի պատասխան նշեց, որ  2014-ին նախաձեռնվել է մի գործընթաց, որն ուսումնասիրում է, թե  բոլոր մարզերում ինչպիսի  հիվանդացության, մահացության ցուցանիշներ կան, ինչպիսի առողջապահական հզորություններ կան: Նրա խոսքով, Սյունիքում եւ Լոռու մարզում կատարված ուսումնասիրությունների արդյունքներն արդեն պատրաստ են: Նախարարը նշեց նաեւ, որ, հակառակ տարածված կարծիքի, ոչ ինֆեկցիոն հիվանդությունները՝ սիրտ-անոթային, ուռուցքաբանական եւ այլն, պայմանավորված են ոչ միայն շրջակա միջավայրով, այլեւ սնունդի, ծխախոտի, ֆիզիակական ակտիվության եւ այլ գործոններով: Նա նշեց, որ ամենաբարձր ուռուցքային հիվանդությունների ցուցանիշներով մարզերն են Երեւանը, Կոտայքը, Տավուշն ու Լոռին:


Արձագանքելով՝ Լյուդմիլա Սարգսյանը նշեց, որ բնակչությունը չի հավատում լավատեսական գնահատականներին այս ոլորտում: Նա ասաց, որ Ամերիկյան համալսարանի հետազոտությունների հիման վրա կարծիք է տարածվել, որ Ախթալայի կոմբինատի փնթի աշխատանքների պատճառով տեղի երեխաների արյան մեջ 8 անգամ գերազանցում է կապարի առկայության նորման: «Ի՞նչ կարգի աշխատանք պետք է ծավալել բնակչության շրջանում, որ նրանք հասկանան, թե հիվանդությունների հիմքերը որտեղից են գալիս», - հարցրեց պատգամավորը:


Առողջապահության նախարարը նշեց, որ հիվանդությունների աճի տվյալները պայմանավորված են նաեւ բարձրորակ ախտորոշիչ կայանների գործունեությամբ:  


 
