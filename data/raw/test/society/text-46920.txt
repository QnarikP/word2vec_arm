
Անցած գիշեր՝ ժամը 03-ի սահմաններում, հարձակում է տեղի ունեցել Սյունիքի մարզպետ Սուրիկ Խաչատրյանի դեմ մահափորձի գործով մեղադրյալ Կարեն Աթաջանյանի որդու՝ Մհեր Աթաջանյանի՝ Կապան քաղաքի Հունան Ավետիսյան 1 հասցեում գտնվող խանութի վրա, կոտրել են խանութի ապակիները, դռները: Հայտնում է «Փաստինֆոն»:


Քննության հայտնած տվյալների համաձայն՝ կատարողը  Զարզանդ Նիկողոսյանն է: 


Դեպքի առթիվ Կապանի ոստիկանության բաժնում նյութեր են նախապատրաստվում այս պահի դրությամբ դեռևս գույքի դիտավորյալ ոչնչացման դեպքի կապակցությամբ: 


Կարեն Աթաջանյանի մերձավորները կոչ են անում «այդ անձանց խոհեմություն, ողջամտություն ու զսպվածություն դսևորել» և սպասել դատարանի դատավճռին՝ երկու կողմն էլ նույն քաղաքի բնակիչներ են, և այս ամեն ինչը հղի է նոր վտանգներով՝  այս ու այն  կողմից:  Առավել ևս, որ  ներկա դրությամբ նախաքննություն է ընթանում և  դեռևս պարզված էլ չէ, որ Կարեն Աթաջանյանը մեղավոր է կամ որ ընդհանրապես մասնակցություն է ունեցել մարզպետի մահափորձի դեպքին:


Կարեն Աթաջանյանի հարազատները նշեցին, որ երբևէ որևէ թշնամություն չեն ունեցել Սուրիկ Խաչատրյանի հետ, իսկ Զարզանդ Նիկողոսյանն  ու Մհեր Աթաջանյանը մտերիմ ընկերներ են: 


 Կարեն Աթաջանյանի պաշտպան Վահան Հովհաննիսյանն իր հերթին հիշեցրեց  ՀՀ քրեական դատավարության օրենսգրքի 98-րդ հոդվածը՝ Քրեական դատավարությանը մասնակցող անձանց պաշտպանությունը, որի  համաձայն, «քրեական դատավարությանը մասնակցող յուրաքանչյուր անձ, ով կարող է հաղորդել տվյալներ, որոնք նշանակություն ունեն հանցագործությունը բացահայտելու և դրա կատարողին հայտնաբերելու համար, ինչի հետևանքով կարող են վտանգվել նրա, նրա ընտանիքի անդամի, մերձավոր ազգականի կամ մերձավորի կյանքը, առողջությունը, գույքը, իրավունքներն ու օրինական շահերը, ունի պաշտպանության իրավունք»: 


Պաշտպանը նշեց, որ  օրենսդիրը անձի պաշտպանությունն, անվտանգությունը կախման մեջ է դնում նրա կողմից հայտնվելիք տեղեկություններից, եթե չի կարող հայտնել դեպքի բացահայտման ենթակա տեղեկություններ,  ուրեմն ինքը խոցելի է և  պաշտպանության միջոց նրա  նկատմամբ չի կարող կիրառվել:


Մանրամասները՝ սկզբնաղբյուր կայքում:
