
Կյանքից անժամանակ հեռացավ Հայ Ազգային Կոնգրեսի վարչության անդամ Քոչար Ապրեսի Դավթյանը։


Քոչար Դավթյանը ծնվել է 1957 թվականին փետրվարի 27-ին Սիսիան քաղաքում։ Ավարտել է Երեւանի պոլիտեխնիկական ինստիտուտը, ստացել ինժեներ-հիդրոտեխնիկի որակավորում։


1981-1984 թթ. աշխատել է «Հայպետջրնախագիծ» ինստիտուտում, ջրամբարների բաժնում` որպես ինժեներ։


1984-1987 թթ. սովորել եւ ավարտել է Մոսկվայի «ՎՈԴԳԵՈ» գիտահետազոտական ինստիտուտի ասպիրանտուրան։


1987-1990 թթ. աշխատել է Երեւանի ջրային պրոբլեմների եւ հիդրոտեխնիկայի գիտահետազոտական ինստիտուտում որպես գիտաշխատող։


Հեղինակ է մի շարք գիտական աշխատությունների։


1990 թ. ընտրվել է Սիսիանի շրջանային եւ քաղաքային խորհուրդների պատգամավոր եւ տեղափոխվել Սիսիան մշտական բնակության։


1990-1994 թթ. եղել Սիսիանի «Սյունիք» ձեռնարկության տնօրեն։


1994 թ. ընտրվել է Սիսիանի շրջխորհրդի նախագահ:


1995-1999 թվականներին եղել է Հայաստանի Հանրապետության Ազգային ժողովի պատգամավոր, «Հանրապետություն» խմբակցության քարտուղար, ԱԺ Պետական-իրավական հարցերի մշտական հանձնաժողովի անդամ։


1996 թ. ընտրվել է Սյունիքի մարզային ընտրական հանձնաժողովի նախագահ։


1999-2012 թթ. եղել է «Սյունիք» ՍՊԸ տնօրեն։


Քոչար Դավթյանը 1988 թվականից ի վեր Ղարաբաղյան շարժման ամենաակտիվ մասնակիցներից ու կազմակերպիչներից էր։ Ղարաբաղյան շարժման քաղաքական կառույցի՝ Հայոց համազգային շարժման (ՀՀՇ) հիմնադիր անդամներից էր։ 1997 թվականից քաղաքական այդ ուժի (2013 թվականից վերանվանված «Հայ Ազգային Կոնգրես») ղեկավար մարմնի՝ վարչության անդամ էր։


Իր անբասիր աշխատանքով եւ վարքով Քոչար Դավթյանը արժանիորեն վաստակել էր հայրենի Սիսիանի բնակչության անմնացորդ հարգանքը։ Իր մարդկային որակներով, սկզբունքայնությամբ ու շիտակությամբ չափանիշ էր ընկերական շրջապատում։ Անսահման նվիրված էր իր քաղաքական հավատամքին, ինչի իրականցմանը նվիրաբերեց իր բոլոր ուժերն ու, կարելի է ասել, կյանքը։


Հայ ազգային կոնգրեսը ողբում է շատ սիրելի Քոչար Դավթյանի մահը, ցավակցում նրա ընտանիքի անդամներին ու հարազատներին։


 


Քոչար Դավթյանի հոգեհանգիստը տեղի կունենա սեպտեմբերի 4-ին, ժամը 18-ին:


Հուղարկավորությունը՝ սեպտեմբերի 5-ին, ժ. 13-ին։


Հասցեն՝ Սիսիան քաղաք, Սյունիքի փողոց, 28։


 
