
Երեւանի բնակիչ, ՌԴ քաղաքացի Ելենա Օվսյաննիկովային չի զարմացնում ոստիկանության արձագանքը՝ ոստիկանապետի խորհրդական Նարեկ Մալյանի զրպարտական գրառումների վերաբերյալ հրապարակումներին:


Հունիսի 23-ի երեկոյան, երբ #ElectricYerevan-ի ցույցի մասնակիցները ոստիկանության բռնի գործողություններից հետո կրկին փակել էին Բաղրամյան պողոտան, Օվսյաննիկովան փորձել է ցուցարարների դիմաց պատնեշ կազմած ոստիկաններին բռնությունից զերծ մնալու կոչեր անել: Նրան մոտեցել է ՀՀ փոստիկանապետ Հունան Պողոսյանը եւ պահանջել հեռանալ տարածքից՝ պատճառաբանելով, թե նա իր ներկայությամբ «գրգռում է ոստիկաններին, քանի որ նրանք սեռական քաղցի մեջ են (сексуально озабочены)»:


Ելենան իր ամուսնու՝ Երեւանում ծնված Հարութ Մուրադյանի եւ երկու անչափահաս երեխաների հետ միասին այս տարվա սկզբին Մոսկվայից տեղափոխվել է Հայաստան՝ մշտական բնակության: «Ես ապրում եմ այստեղ, եւ սոցիալական խնդիրները մտահոգում են ինձ, ինչպես բոլորին», - iLur.am-ի հետ զրույցում ասաց Օվսյաննիկովան:


Հունիսի 23-ին հաջորդող օրերին Վլադիմիր Գասպարյանի խորհրդական Նարեկ Մալյանը մի շարք հրապարակային գրառումներ է թողել ֆեյսբուքում, որոնցում Ելենային ներկայացրել է որպես «միջազգային մասշտաբի սադրիչ», ուկրաինուհի, որն իբր անսթափ վիճակում հունիսի 23-ին անցնում էր ոստիկանների շարքերով եւ նրանց առաջարկում էր սեռական կապի մեջ մտնել իր հետ: Ըստ Մալյանի, ոստիկանության բարձրաստիճան սպաներից մեկը պահանջել է նրանից՝ հեռանալ ոստիկանների մոտից, այլապես, «նրա սեքսուալ ֆանտազիաները ամբողջ զորքը սիրով կիրականացնի, առավել ևս, տղաները դրա կարիքը ունեն»:


Երեկ, «Ազատություն» ռադիոկայանի ուղարկած հարցմանն ի պատասխան, ոստիկանությունը հայտարարել է, որ  «Նարեկ Մալյանը հիշյալ գրառումը կատարել է իր ֆեյսբուքյան էջում, և այն ոչ մի կերպ չի կարող համարվել ոստիկանության պաշտոնական տեսակետ»:


iLur.am-ի հետ զրույցում, մեկնաբանելով ոստիկանության այս հայտարարությունը, Ելենա Օվսյաննիկովան շեշտեց՝ հարցն այն է, որ Նարեկ Մալյանը Ֆեյսբուքում ներկայանում է որպես ոստիկանության պաշտոնյա:


«Եթե մարդը սոցիալական ցանցի իր էջում ներկայանում է որպես ՀՀ ոստիկանապետի խորհրդական, նրա բոլոր գրառումները ընկալվում են որպես ոստիկանության պաշտոնական տեսակետ: Ամեն դեպքում, դա ոստիկանության խոսափողն է: Եթե դա լիներ պարզապես քաղաքացի Նարեկ Մալյանի էջը՝ իր ընտանիքի անդամների հետ հանգիստը պատկերող լուսանկարներով, դա այլ կերպ կընկալվեր: Բայց այնտեղ սեւով սպիտակի վրա գրված է՝ «ՀՀ ոստիկանապետի խորհրդական», եւ այդ մարդն իրեն իրավունք է վերապահել իմ մասին միանգամայն մտացածին բաներ գրել, այդ թվում՝ անուղղակի սպառնալիքներ իմ հասցեին: Հարցն այն է, թե ինչ իրավունք ունի այսքանից հետո նա աշխատել ոստիկանությունում: Չէ՞ որ ոստիկանության առաջնահերթ խնդիրը մարդկանց պաշտպանելն է՝ անկախ այն բանից, թե ո՛ր երկրի քաղաքացներ են այդ մարդիկ. եթե նրանք տվյալ պահին քո երկրում են, դու պարտավոր ես պաշտպանել նրանց», - նշեց նա:


Ելենայի խոսքով, աշխարհում բազմաթիվ են դեպքերը, երբ որեւէ հիմնարկության ներկայացուցիչը պատասխան է տվել սոցիալական ցանցերում արած հայտարարությունների համար: Մասնավորապես, վերջերս «Աէրոֆլոտ» ընկերությունն աշխատանքից ազատեց ուղեկցորդուհուն, ով ֆեյսբուքում անընդունելի գրառում էր կատարել:


Այն, որ ոստիկանությունը հրաժարվում է իրավական գնահատական տալ իր աշխատակցի արարքներին, Ելենան տրամաբանական է համարում՝ հաշվի առնելով, թե ինչպես էր զարգանում այս ողջ պատմությունը:  


Երիտասարդ կնոջ խոսքով, մինչեւ հիմա էլ Նարեկ Մալյանի զրպարտանքի «արձագանքները» չեն մարում. նա պարբերաբար ֆեյսբուքում տարբեր մարդկանցից «սիրալիր» նամակներ է ստանում:


 


«Կենդանի պատի» պատգամավորները ոստիկանության հետ համատեղ էին գործում»


Ոստիկաններից բացի, Ելենա Օվսյաննիկովային զարմացրել է նաեւ ԱԺ պատգամավորներ Էդմոն Մարուքյանի եւ Թեւան Պողոսյանի պահվածքը: Վերջիններս, հիշեցնենք, հունիսի 23-ից Բաղրամյան պողոտայում, այլ քաղաքական ու մշակույթի գործիչների հետ միասին «կենդանի պատ» էին կազմել ցուցարարների եւ փողոցն արգելափակած ոստիկանների միջեւ:  


«Նրանք (Թ. Պողոսյանն ու Է. Մարուքյանը-խմբ.) իրականում փորձում էին խոչընդոտել իմ՝ բողոքի ցույցին ներկա գտնվելու սահմանադրական իրավունքը՝ ասելով, թե ես, որպես ՌԴ քաղաքացի, իրավունք չունեմ մասնակցելու ցույցին (ՀՀ Հավաքների ազատության մասին օրենքի 6.1 հոդվածի համաձայն՝ հավաքներին մասնակցելու իրավունք  ունի յուրաքանչյուր ոք՝ ՀՀ քաղաքացիները, օտարերկրյա քաղաքացիները եւ քաղաքացիություն չունեցող անձինք-խմբ.): Հաջորդ օրը, երբ ես փորձում էի պարզաբանում ստանալ Էդմոն Մարուքյանից, նա, նախ՝ հրաժարվեց խոսել տեսախցիկի առաջ, բացի դրանից, երբ ես խնդրում էի ասել, թե ո՞ր օրենքն է ինձ արգելում մասնակցել միտինգին, փոխում էր խոսակցության թեման: Ես հետո Գուգլում որոնեցի նրա անունը եւ պարզվեց, որ նա մարդու իրավունքների բնագավառում բավական փորձ ունի: Ստացվում է, որ նա կա՛մ դիտմամբ էր ինձ խոչընդոտում, կա՛մ պարզապես չի տիրապետում ՀՀ Սահմանադրությանը եւ օրենքներին»,-նշեց մեր զրուցակիցը:


Ելենայի խոսքով, իրեն զարմացրել է, թե ինչու էին պատգամավորները հենց իրե՛ն փորձում արգելել մասնակցելու ցույցին: «Ինձ ասում էին, որ այդտեղ պետք է միայն լրագրողները ներկա լինեն: Բայց, նախ, այնտեղ այդ պահին դեռ որեւէ սահմանազատում չկար. այդ հետո հայտնվեցին պատգամավորներն ու այլ մարդիկ, որոնք եկել էին՝ իբր պաշտպանելու քաղաքացիներին: Ինձ համար, անկեղծ ասած, հիմա զվարճալի է այդ ձեւակերպումը, որովհետեւ ես հասկացա, որ այդ մարդիկ աշխատում են ոստիկանության հետ համատեղ: Ոչ ոք չի կարող ինձ համոզել, որ այդ մարդիկ մոլորյալներ են, որովհետեւ, բոլորս էլ մեծ մարդիկ ենք ու հասկանում ենք, որ նրանք այնքան էլ միամիտ տղաներ չեն, որոնց կարելի է մոլորեցնել», - ասաց Ելենան:


Նա պատմեց, որ պատգամավորներն իրեն փորձել են համոզել նաեւ, թե իբր օրենքն արգելում է ցույցերի ժամանակ շփվել ոստիկանների հետ:


«Ես ասում եմ՝ հասկանու՞մ եք, ես հիմա կարող եմ ուրիշների նման բարձրանալ բարիկադների վրա, խոսափող վերցնել ու հայտարարություններ անել, այդ թվում՝ ոստիկանության հասցեին: Բայց ես այդպիսի խնդիր չեմ ունեցել: Ես պացիֆիստ եմ ու ինձ համար այդ պահին ամենակարեւորն այն էր, որ ոստիկանները չկրկնեն բռնությունները, որոնք տեղի էին ունեցել այդ օրն առավոտյան», - ասաց նա:


Օվսյաննիկովան հրաժարվեց ներկայացնել, թե ինչպես է պատրաստվում վերականգնել իր խախտված իրավունքները, միայն նշեց՝ չի բացառվում, որ ոստիկանության դեմ դատական հայց կներկայացնի:


Նշենք, որ հուլիսի 8-ին Հելսինկյան քաղաքացիական ասամբլեայի Վանաձորի գրասենյակը  հանցագործության մասին հաղորդում է ուղարկել Հատուկ քննչական ծառայություն՝ Ելենա Օվսյաննիկովայի հանդեպ ՀՀ ոստիկանության աշխատակիցների գործողությունների հիման վրա քրեական գործ հարուցելու պահանջով:


Լուսանկարը՝ ՖԲ MirzOyan էջից 
