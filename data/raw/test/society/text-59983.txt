
Աշտարակ քաղաքի Վարդգես Պետրոսյանի անվան հիմնական դպրոցի 600 աշակերտները դասադուլ, իսկ ուսուցիչները՝ գործադուլ են հայտարարել, որպեսզի կառավարության ուշադրությունը ևս մեկ անգամ հրավիրեն դպրոցի անմխիթար վիճակի վրա:


Մաթեմատիկայի ուսուցչուհի Ռուզաննա Նազինյանը hetq.am-ին ասել է, որ 600 աշակերտով փոքր մասնաշենքում անհնար է դաս պարապելը:


«Դուք պատկերացրեք, որ դասամիջոցին 600 աշակերտ քայլում է, նույնիսկ չի վազում, մենք վախի մթնոլորտում ենք, որ հանկարց որևէ բան տեղի չունենա»,-ասում է Ռ, Նազինյանը՝ հավելելով, որ իրենց դպրոցի աշակերտները զրկված են ամենատարրական բաներից, ինչը 21-րդ դարի աշակերտի համար շատ սովորական պետք է լիներ:


«Չունեն և չեն էլ պատկերացնում, թե ինչպիսին պետք է լիներ ֆիզիկայի, քիմիայի լաբորատորիան: Ավարտում են հիմնական դպրոցը, իսկ տարիներ առաջ ավարտել են միջնակարգ դպրոցը, չեն իմացել ինչ է նշանակում քիմիա առարկայի ժամանակ որևիցէ փորձ կատարել: Էլ չխոսենք ֆիզկուլտուրա առարկայի ուսուցիչների թշվառ վիճակի մասին, որ 25 տարի փողոցում դաս են անում, կարևոր չի՝ արև է, անձրև է, ձյուն է, մարդիկ տեղ չունեն: Չկա մարզադահլիճ, բայց դե այդ դասը պետք է կայանա՞: Այո, պետք է կայանա և այս պայմաններում կայանում է փողոցում»,-ասում է Ռուզաննա Նազինյանը:


Ռուզաննա Նազինյանը պատմում է, որ մեկ շաբաթ առաջ ուսուցիչներից մեկը, ով աշխատում է նաև ավագ դպրոցում, բարձր դասարանում սովորող աշակերտներին տարել է ավագ դպրոց, որ համակարգչային դասարան ու սպորտային դահլիճ տեսնեն: Ուսուցչի խոսքով, հատկապես ողբալի վիճակում են սանհանգույցները: Բացի այն, որ խիստ վերանորոգման կարիք է զգացվում, դրանց քանակը շատ քիչ է. 2 սանհանգույց 600 աշակերտի համար:


Դպրոցի շախմատի ուսուցիչ Արմեն Գրիգորյանն ասում է, որ Արագածոտնի մարզպետը, քաղաքաշինության նախարարությունից ներկայացուցիչներ ամիսներ առաջ եղել են դպրոցում, տեսել են իրավիճակը, պայմանները, բայց գործը տեղից առաջ չի շարժվել:


Գրիգորյանի խոսքով, մարզպետարանը պետք է պատասխանատվություն կրի իր տված խոստումների համար, սակայն մարզպետարանից որևէ մեկն այսօր չի եկել դպրոց, չի հանդիպել ուսուցչական անձնակազմի հետ: 


Մանրամասները՝ սկզբնաղբյուրում
