
Էլեկտրաէներգիայի թանկացումը վատ ազդեցություն կունենա թե՛ տնտեսության վրա, թե՛ ժողովրդի: Այժմ Հայաստանի իշխանությունները պահպանում են մեկ անհատի շահը՝ առանց լսելու ժողովրդի ձայնը: Այս մասին այսօր լրագրողների հետ զրույցում հայտարարեց «Ո՛չ թալանին» քաղաքացիական նախաձեռնության անդամ Մաքսիմ Սարգսյանը: «Սերժ Սարգսյանը բարձիթողի վիճակում է թողել Հանրային ծառայությունները կարգավորող հանձնաժողովը, ինչն էլ պատճառ է հանդիսացել այն բանի, որ Բիբինը այժմ կարողանում է սպառնալիքներ ներկայացնել»,- ասաց նա: Նախաձեռնության անդամ Արամ Մանուկյանը նշեց, որ նախաձեռնությունը էլեկտրաէներգիայի սակագնի թանկացման դեմ պահանջը ներկայացնում է ոչ թե Հանրային ծառայությունները կարգավորող հանձնաժողովին, այլ Սերժ Սարգսյանին, քանի որ, նրա խոսքով, ՀԾԿՀ-ն ընդամենը գործիք է:


Մաքսիմ Սարգսյանի խոսքով՝ ՀԷՑ-ի պատճառաբանությունները այն մասին, որ էլեկտրաէներգիայի սակագինը անհրաժեշտ է բարձրացնել, անհիմն են:


Նախաձեռնության անդամ Արամ Մանուկյանը իր հերթին հավելեց, որ կան տեղեկություններ այն մասին, որ հունիսի 19-ին իշխանությունները պատրաստվում են քայլեր ձեռնարկել ճանապարհները փակելու ուղղությամբ, սակայն, վերջինիս կարծիքով, նման միջոցներով նրանք չեն կարող կանգնեցնել քաղաքացիներին:
