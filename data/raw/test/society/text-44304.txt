
«Human Rights Watch» միջազգային իրավապաշտպան կազմակերպությունը նամակ է ուղղել Հայաստանի գլխավոր դատախազ Գևորգ Կոստանյանին, որում մտահոգություն է հայտնում «Հիմնադիր խորհրդարան» ընդդիմադիր շարժման հինգ անդամներին առաջադրված մեղադրանքների և նրանց նախնական կալանքի ենթարկելու կապակցությամբ, և դատախազությանը կոչ է անում քայլեր ձեռնարկել վերջիններիս իրավունքների վերականգնման ուղղությամբ:


«Ազատություն» ռադիոկայանի փոխանցմամբ՝«Human Rights Watch-ը մտահոգված է, որ «Հիմնադիր խորհրդարանի» անդամները հետապնդվում են իրենց խաղաղ քաղաքական հայացքների համար: Նրանց առաջադրված մեղադրանքներով խախտվում է մտքի և ազատ արտահայտվելու իրավունքը: Այն պաշտպանված է քաղաքացիական և քաղաքական իրավունքների մասին միջազգային դաշնագրով, որին միացել է նաև Հայաստանը», - ասված է նամակում:


Human Rights Watch-ը նշում է, որ կալանքը պետք է դիտարկել, որպես խափանման վերջին միջոց, մինչդեռ ընդդիմադիր ակտիվիստները անմիջապես ձերբակալվել են, և նրանց մոտից առգրավվել են անգամ դրոշները։


Թվարկելով կալանավորվածների անուններն ու նրանց նկատմամբ իրականացված քննչական գործողությունները, կազմակերպությունը նաև կոչ է արել ազատ արձակել «Հիմնադիր խորհրդարանի» անդամներին և իրականացնել ազատ, անկողմնակալ ու արժանահավատ հետաքննություն՝ վերջիններիս ապահովելով բժշկական և փաստաբանական ծառայություններից օգտվելու հնարավորությամբ։


Իրավապաշտպան կազմակերպությունը նաև հորդորում է նախնական կալանքի մեջ գտնվող ակտիվիստներին անմիջապես առանձնացնել քրեական հանցագործներից և տեղափոխել այլ խցեր և նրանց հնարավորություն տալ հանդիպելու հարազատների հետ:
