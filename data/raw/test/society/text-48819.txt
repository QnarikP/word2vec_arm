
Երևանի քաղաքապետարանի Առևտրի վարչության պետ Արման Եդոյանը մինչ այժմ հանրությանը հայտնի էր նրանով, որ այս «դուխով տղեն»  2013 թ. հուլիսի 18-ին Երևանի Հանրապետության հրապարակում հեռախոսով մի քանի անգամ հարվածել,  ապտակել, ապա հայհոյել էր փուչիկ վաճառող մի երիտասարդի: Երիտասարդի միակ «մեղքը» այն էր, որ Երևանի քաղաքապետարանի չինովնիկի հրահանգին չի հետևել, հրաժարվել է լքել հրապարակը և ուրիշ տեղ փուչիկ վաճառել: Բնականաբար, Եդոյանը ոչ մի պատասխանատվության չէր ենթարկվել:


Երեկ Եդոյանը մահվան ելքով վրաերթի կենտրոնում է հայտնվել: Նրա վարած Lexus մակնիշի 11 RR 111 համարանիշի ավտոմեքենան Ռուբինյանց փողոցում վրաերթի է ենթարկել հետիոտնին, որը տեղում մահացել է: Shamshyan.com-ի փոխանցմամբ, վրաերթից կարճ ժամանակ անց Արման Եդոյանը մեղայականով ներկայացել է ոստիկանության Քանաքեռ-Զեյթուն բաժին և հայտնել, որ վրաերթը կատարել է ինքը` իրեն պատկանող Lexus մակնիշի ավտոմեքենայով:





Սակայն այժմ խոսքը դժբախտ պատահարի մասին չէ: Հրապարակած լուսանկարներից մի քանի ուշագրավ մանրամասներ են ի հայտ գալիս Երևանի քաղաքապետարանի միջինից մի քիչ բարձր մակարդակի չինովնիկի առօրյայից:


Պարզվում է, որ Երևանի քաղաքապետարանի Առևտրի վարչության պետի ավտոմեքենայի միայն պետհամարանիշների գինը` 8 մլն դրամ է` մոտ $16.5 հազար:  Իսկ Եդոյանի վարած մեքենայի գինը Lexus-ի հայաստանյան ներկայացուցչությունում սկսվում է 57 մլն դրամից` 118 հազար դոլարից: Թե որտեղի՞ց Արման Եդոյանին այնքան գումար, որ նա իրեն թույլ է տալիս 16.5 հազար դոլարով ավտոմեքենայի պետհամարանիշ, իսկ 118 հազարով մեքենա գնել` կիմանա, թերևս, իր ղեկավար Տարոն Մարգարյանը, մեկ էլ` Եղոյանի կուսակցության նախագահ Սերժ Սարգսյանը:


Համաձայն shamshyan.com-ի` «վրաերթից կարճ ժամանակ անց Արման Եդոյանը մեղայականով ներկայացել է ոստիկանության բաժին»: Այստեղից կարելի է հետևություն անել, որ Եդոյանն այս անգամ այդքան էլ «դուխով» չի գտնվել և լքել է ճանապարհատրանսպորտային պատահարի վայրը` ինչն, ի դեպ, քրեական պատասխանատվություն է ենթադրում:


Կարելի է նաև արձանագրել, որ զգալի դրամական միջոցներ ունենալու համար Երևանի քաղաքապետարանում պետք չէ բարձր պաշտոն զբաղեցնել:


Օրինակ,  նույն shamshyan.com-ի փոխանցմամբ, օգոստոսի 25-ի ժամ 16:00-ից մինչև օգոստոսի 28-ի ժամը 00:30-ն ընկած ժամանակահատվածում անհայտ անձի կան անձանց կողմից Նոր Նորքի 4-րդ զանգվածի Հովհաննիսյան փողոցի 14 շենքի 8-րդ բնակարանից գողություն է կատարվել:


Նշված ժամանակահատվածում հանցագործը կամ հանցագործները տեխնիկական միջոցների գործադրմամբ, ճաղավանդակը պոկելու և պատուհանի փեղկը արտաքին միջամտությամբ բացելու միջոցով գողացել են հետռուստացույց, ժամացույց, բաճկոն և խոշոր չափի գումար: Կայքի տեղեկություններով` այդ ամենից հետո հանցագործները բնակարանից վերցրել են ավտոտնակի բանալիները, որտեղ կայանված է եղել Mercedes մակնիշի 34 NM 978 համարանիշի ավտոմեքենան: Նշված ավտոմեքենան էլ առևանգել են:


Կայքի տեղեկություններով` նշված բնակարանը պատկանում է Երևանի քաղաքապետարանի օպերատիվ շտաբի պետի տեղակալ 40-ամյա Արման Գալստյանին: Ըստ նախնական տեղեկությունների՝ քաղաքապետարանի աշխատակիցը կրել է մոտ 50 հազար ԱՄՆ դոլարի վնաս:


Նշենք, որ Երևանի քաղաքապետարանում կա 22 վարչություն, գլխավոր ճարտարապետ, գլխավոր դիզայներ, բաժնի պետեր: Բացի այդ էլ Տարոն Մարգարյանը ունի 4 տեղակալ, եւս 7 խորհրդական:


Ավելացնենք նաև, որ Երևան քաղաքի տարեկան բյուջեն կազմում է ընդամենը 70 մլրդ դրամ: Տեսնես` հերիքո՞ւմ է:
