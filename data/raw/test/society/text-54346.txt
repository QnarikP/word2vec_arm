
Բունդեսթագի պատգամավորներն ընդունեցին բանաձև, որը 1915 թ. հայերի դեմ հանցագործությունները ճանաչում է որպես գենոցիդ:


Բանաձևին հավանություն է տվել պատգամավորների մեծ մասը, մի պատգամավոր «դեմ» է քվեարկել, ևս մեկը՝ «ձեռնպահ»: Բանավեճը նախաձեռնվել էր իշխող խորհրդարանական մեծամասնության և «Կանաչների» կուսակցության՝ «1915 և 1916 թթ. հայերի և քրիստոնյա այլ փոքրամասնությունների գենոցիդի հիշատակը»  կոլեկտիվ հայտով:


«Առաջին համաշխարհային պատերազմի ընթացքում Օսմանյան կայսրությունում հայերի ոչնչացումը մեծ աղետ էր, որը հսկայական հետևանքներ թողեց հայ ժողովրդի հազարամյա պատմության մեջ: Քանի որ տեղահանությունը և զանգվածային ոչնչացումը, ըստ անկախ հաշվարկների՝ ավելի քան մեկ միլիոն հայի կյանք արժեցան: Շատ անկախ պատմաբաններ, խորհրդարաններ և միջազգային կազմակերպություններ հայերի հալածանքներն ու ոչնչացումը համարում են գենոցիդ»,- նշվում է փաստաթղթում:


Ավելի վաղ Թուրքիան հայտարարել է, որ ցեղասպանության ճանաչումը կբարդացնի երկու երկրների փոխհարաբերությունները: Tagesspiegel պարբերականը տեղեկացրել է, որ Անկարան կարող է Բեռլինից ետ կանչել իր դեսպանին:


Հայերի ցեղասպանությունը ճանաչել են աշխարհի շատ երկրներ: Առաջինը 1965 թ. դա արել է Ուրուգվայը, այնուհետև՝ ևս 28 երկրներ, այդ թվում՝ Ռուսաստանը, Ֆրանսիան, Բելգիան, Նիդեռլանդները, Արգենտինան, Լեհաստանը, Կանադան, Իտալիան, Բրազիլիան, Վատիկանը: Հայերի ցեղասպանությունը ճանաչել են Եվրախորհրդարանը և Եկեղեցիների համաշխարհային խորհուրդը, ինչպես նաև՝ ԱՄՆ-ի 50 նահանգներից 44-ը:


Փոխանցում է ria.ru-ն:
