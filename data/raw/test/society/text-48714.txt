
Կառավարության այսօրվա նիստի մեկնարկին վարչապետ Հովիկ Աբրահամյանը  ՀՀ փոխվարչապետ Վաչե Գաբրիելյանից եւ էներգետիկայի նախարար Երվանդ Զախարյանից  հետաքրքրվել է ՀԾԿՀ-ում՝ հոսանքի սակագնի վերաբերյանլ իրականացվող խորհրդատվության ընթացքի մասին:


Վաչե Գաբրիելյանը տեղեկացրել է, որ  Deloitte Touche խորհրդատվական ընկերությունը ձեռնամուխ է եղել աշխատանքներին: Երկուշաբթի տեղի են ունեցել հանդիպումներ ՀԾԿՀ-ի մասնագետների, կարգավորող ընկերությունների հետ: 


Ըստ պայմանագրի՝ կան որոշակի դրույթներ երեք փուլերով, որոնք կատարվում են: Առաջին փուլի աշխատանքներն ավարտվում են սեպտեմբերի վերջին, երկրորդ փուլինը՝ հոկտեմբերի վերջին, երրորդ փուլինը՝ նոյեմբերին: Առաջին փուլում տրվելու է հետևյալ հարցի վերլուծությունը. ամբողջ արտադրական շղթայի վերլուծությունը՝ սկսած արտադրողից մինչև սպառող՝ 2010-2015թթ. համար, էներգետիկ հաշվեկշռի, ՀԾԿՀ-ի կողմից սահմանվող սակագների գործընթացի վերլուծությունները, այդ թվում՝ հայտերի ընդունման, սակագների վերանայման պատճառների, դրանց վերանայման պարբերականության, ներկայացված հայտերի փոփոխության մեխանիզմների և կարգավորող հանձնաժողովի կողմից վերլուծության ենթարկվող ամբողջական ուսումնասիրության: Քննարկվելու է կանխատեսված, պլանավորված ցուցանիշների փաստացի շեղումների պատճառների վերհանումը, որոնք պայմանավորված կլինեն շուկայի հիմնական մասնակիցների ֆինանսական արդյունքներով, արտադրության ծավալներով, սպառված էլեկտրաէներգիայի ծավալներով, կլիմայական փոփոխությունների պայմաններով չնախատեսված խնդիրներով, ինչպիսին են, օրինակ, ատոմակայանի կանգառը, ինչպես նաև կարգավորող ընկերությունների կողմից կարգավորող հանձնաժողովին տրամադրված սակագների փոփոխության վերաբերյալ փաստաթղթերի վերլուծություն, այդ թվում, թե ինչ է ներառված, ինչը՝ ոչ, որքանով են դրանք հիմնավորված», - ասել է Գաբրիելյանը:   Նրա խոսքով՝ մինչեւ սեպտեմբերի վերջ  կտրվի 2015-2016թթ. սակագների, ինչպես նաև դրանց փոփոխության հիմնավորվածության վերաբերյալ կարգավորող հանձնաժողովի գործողությունների գնահատականը:


ՀՀ էներգետիկայի և բնական պաշարների նախարար Երվանդ Զախարյանն իր հերթին նշել է, որ մինչև 500 կիլովատտ էլեկտրաէներգիա ծախսած բնակչության և ՓՄՁ-ների ցուցակները և ծավալները ՀԾԿՀ-ի ու ՀԷՑ-ի հետ ճշտվում են, մինչև շաբաթվա վերջ ծավալները հայտնի կլինեն, և սակագնի բարձրացման  տարբերության փոխհատուցումները կվճարվեն մինչև ամսի 20-ը:


Հիշեցնենք, որ Սերժ Սարգսյանի որոշման համաձայն՝ հոսանքի սակագնի բարձրացման տարբերությունը վճարելու է Կառավարությունը՝ մինչեւ աուդիտի եզրակացությունն ստանալը: 
