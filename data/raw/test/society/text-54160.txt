
Արաբկիր վարչական շրջանում, Ազատության պողոտայում՝ Մամիկոնյանց 2 շենքի առջև, տարիներ շարունակ տաքսի ծառայություն մատուցող անհատ վարորդները, որոնք դրանով են հոգում իրենց օրվա ապրուստը՝ կանգնել են խնդրի առաջ, քանի որ նշյալ շենքում գործող «Ոսկե գետակ»ՍՊԸ-ն մեկ տարով վարձակալել է այդ տարածքը: iLur.am-ի հետ զրույցում, սակայն տաքսիստներն ասացին, որ իրենք ունեն լիցենզիա՝ տվյալ տարածքում կանգնելու համար, վճարում են նաև կարմիր գծերի գումարը, իսկ «Ոսկե գետակ» ՍՊԸ-ն որոշել է իրենց այդ տարածքից հանել: Նշենք, որ «Ոսկե գետակ» ՍՊԸ-ն պատկանում է Գրիգոր Ամալյանին, ով մեզ հետ զրույցում ասաց, որ ինքը Մանկավարժական համալսարանի դասախոս է, դոկտոր-պրոֆեսոր՝ կենսաբանության բժշկության գծով, իսկ նրա որդին դատավոր Էդուարդ Ամալյանն է:


«Մեր խնդիրն էն ա, որ ստեղից 20 տարի ա հացի փող ենք առնում տանում տուն, բերել են տրաֆարետ են դրել, էս երկու օր ա` գալիս են մեր հետ բարձր գոռալով են խոսում, մենք էլ նենց չի, որ չենք կարող իրենց հետ էդպես խոսենք, բայց չենք ուզում նման ձևով: Հիմա մենք պահանջում ենք էս տրաֆարետը հանեն, թողնեն մենք էլի մեր հացի փողն աշխատենք: Լիցենզիան մուծում ենք, կարմի գծերը քաշեցին՝ մուծում ենք, չեմ իմանում` ի՞նչ են ուզում: Իրա տղեն դատավոր ա, գալիս ա սիգնալ ա տալիս գոռում ա՝ հետ կանգնեք, առաջ կանգնեք, մենք էլ չենք իմանում` ինչ պիտի արվի»,- ասաց տաքսու վարորդներից Ալիկ Թամամյանը: Նշենք, որ վերոնշյալ տարածքում, որտեղ կանգնում են տաքսիները, «Ոսկե գետակ» ՍՊԸ-ն տեղադրել է մի ցուցանակ, որտեղ գրված է՝ «Ծառայողական անվճար կայանատեղի»: Մինչդեռ տաքսիստները պնդում են, որ իրենք տարիներ շարունակ խնդրել են, որպեսզի քաղաքապետարանը այդտեղ տաքսու նշան դնի, սակայն չեն դրել: Նշենք, որ ցուցանակի վրա նաև նշված է, որ տվյալ շենքի բնակիչները կարող են իրենց մեքենաները այդտեղ կայանել, սակայն բնակիչներից Կարեն Հովակիմյանն ասաց, որ բնակիչներին նույնպես արգելում են այդտեղ ավտոմեքենաներ կայանել:


Տաքսու վարորդներից Աշոտ Սարգսյանն էլ ասաց, որ իրենք լիցենզավորված, հարկային դաշտ մտած աշխատում են: «Սա մեր աշխատանքի վայրնա, ո՞ւր գնանք մենք ստեղից: Մեր քաղաքն ա, մեր երկիրն ա, մեր հող ու ջուրն ա, ո՞ւր գնանք: Էստեղ էս իմ սարն ա, էս իմ ծառնա վիճակն է ստեղծվել: Մեր պահանջն է, որ տաքսու նշան դնեն ու թողնեն նորմալ աշխատենք»,- ասաց նա: Տաքսու վարորդները նաև ասացին, որ եթե իրենք գնան այլ տեղ կանգնեն, ապա կկորցնեն իրենց մշտական հաճախորդներին, բացի դա իրենցից վերև այլ տաքսիներն են կանգնած և իրենք չեն կարող գնալ և ուրիշների տեղում կանգնել: Բացի դա, նրանք տեղեկացրեցին, որ խնդրի վերաբերյալ քաղաքապետարան նամակ են ուղարկել: Մենք զրուցեցինք նաև «Ոսկե գետակ» ՍՊԸ տնօրեն Գրիգոր Ամալյանի հետ, ով ասաց, որ իրենք թույլտվություն ունեն քաղաքապետարանից և այդ տարածքը մեկ տարով վարձակալել են, որի համար վճարել են 500 000 դրամ: Գրիգոր Ամալյանն էլ տաքսիներից է դժգոհում, որ խանութի մատակարարները և մարդիկ, որոնք գործնական հարցերով պետք է գան խանութ, չեն կարողանում կանգնել այդ տարածքում:


Սակայն նշենք, որ Աշոտ Սարգսյանը մեզ հետ զրույցում ասաց, որ երբ իրենք տեսնում են, որ առաքիչներն ապրանք են բերում խանութ, իրենք իրենց տեղը զիջում են այդ մեքենաներին: Այն հարցին, թե տաքսիստները պնդում են, որ իր դատավոր որդին օգտագործում է իր լծակները` իրենց այդտեղից հանելու համար, Ամալյանն ասաց. «Բացարձակ այդպիսի բան գոյություն չունի, իմ որդին չի խառնվում այդ գործերին, նա ունի բարի համբավ դատարանում, ինչպես ես՝ մանկավարժական համալսարանում»,- ասաց Ամալյանը:


Նշենք, որ տաքսիստներն ասում են, որ իրենք այդ տարածքից չեն հեռանալու և իրենց իրավունքների համար մինչև վերջ պայքարելու են:


Լիլիթ Թադևոսյան
