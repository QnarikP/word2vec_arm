
Վարչապետ Հովիկ Աբրահամյանը կառավարության շենքի մի մասը վերանորոգելու համար պետական միջոցներից ծախսել է 214 մլն դրամ՝ շուրջ կես միլիոն դոլար: Հայաստանցիներին անընդհատ «գոտիները ձգելու» հորդորներ տվող վարչապետը, որը սոցիալական խնդիրների առկախումը պայմանավորում է միջոցների սղությամբ, իր պաշտոնավարման առաջին իսկ ամիսներին որոշել է ոսկեզօծել կառավարության դահլիճները եւ թանկարժեք փայտանյութից կահույք տեղադրել:


Hetq.am-ը գրում է, որ կառավարությունը 2014թ. դեկտեմբերի 4-ին որոշել է կառավարության երեք դահլիճների վերանորոգման, կահույքի ձեռքբերման բոլոր պայմանագրերը կնքել բանակցային ընթացակարգով՝ առանց գնումների մասին հայտարարությունը նախապես հրապարակելու:


Մրցույթ չհայտարարելը կառավարությունը պատճառաբանել է «Գնումների մասին» ՀՀ օրենքի համապատասխան հոդվածին հղում տալով, ըստ որի՝ «ծագել է գնման անհետաձգելի պահանջ և,արտակարգ իրավիճակից ելնելով, գնման այլ ընթացակարգի կիրառումը ժամկետի առումովանհնար է, պայմանով, որ նման պահանջը հնարավոր չէր կանխատեսել»: Թե ինչու է շքեղ վերանորոգումը համարվել անհետաձգելի ու անկանխատեսելի՝ անհայտ է:


Ինչևէ, 2014թ. դեկտեմբերի 11-ին կառավարության աշխատակազմը «ՎԵԿՍ» ՍՊԸ-ի հետ կնքել է պետության կարիքների համար կապալային աշխատանքների կատարման պետական գնման պայմանագիր՝ 214 մլն դրամ ընդհանուր արժեքով: «ՎԵԿՍ» ՍՊԸ-ն է վերանորոգել նաև ԱԺ նիստերի դահլիճը:


Փոխվել է կառավարության դահլիճների կահույքի մի մասը, դռները, վերանորոգվել ու ոսկեզօծվել են պատերը: Բուխարու դահլիճի միայն երկու երկփեղկանի հաճարի փայտով ու քանդակներով դռներն արժեցել են մոտ 2.5 մլն դրամ՝ 1քմ 326.000 դրամ, իսկ ոսկեզօծ շքամուտքով և քանդակներով 2 դռների շրջանակներն արժեցել են 1.620.000 դրամ՝ հատը 810.000 դրամ:


Մանրամասները՝ սկազբնաղբյուր կայքում


 
