
Գեղարքունիքի մարզի Ձորագյուղում միջնադարյան վանական համալիրում թարմ հուղարկավորության նոր դեպք է գրանցվել: Ֆեյսբուքում Shahen Hovsepian անունով օգտատերը հրապարակել է 9-րդ դարի Շողագավանքի եկեղեցու լուսանկարները: Ավերված եկեղեցու ներսում՝ խորանի հատվածում նոր շիրմաքարեր կան, մեկը՝ ակնհայտ վերջին տարիների շիրիմ է, մյուսը հավանաբար 20-րդ դարի երկրորդ կեսի: Վանքի շրջակայքում միջնադարյան խոշոր գերեզմանատուն կա, ամենահին շիրիմը թվագրված է 1216 թվականով:  


Շողագավանքը 877-866թթ. վաղամեռիկ ամուսնու հիշատակին հիմնել է Գեղարքունիքի իշխանուհի Մարիամը՝ Հայոց իշխան Աշոտ Բագրատունու դուստրը:


Այս տարվա հուլիսին հայտնի դարձավ, որ ՅՈՒՆԵՍԿՕ-ի համաշխարհային մշակութային ժառանգության ցանկում ընդգրկված Սանահին վանական համալիրում, միջնադարյան գերեզմանների հարեւանությամբ նոր շիրիմ է հայտնվել՝ տեղի անտառապահի հոր շիրիմը: Մշակույթի նախարարությունն ու եկեղեցին մեկը մյուսի վրա է դնում տարածքի պահպանության պատասխանատվությունը: 









