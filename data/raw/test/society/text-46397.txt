
Հինգ ցուցարար վերակենդանացման բաժանմունքում է: Հունիսի 23-ին ոստիկանության կողմից  էլեկտրաէներգիայի սակագինը մոտ 7 դրամով բարձրացնելու որոշման դեմ անցկացվող ցույցը ցրելուց հետո Երևանի «Սուրբ Գրիգոր Լուսավորիչ» բժշակական կենտրոն է տեղափոխվել 8 քաղաքացի: ՍիվիլՆեթի թղթակցի հաղորդմամբ՝ նրանցից երեքը օգնություն ստանալուց հետո արդեն հեռացել են հիվանդանոցից, իսկ մնացած հինգը շարունակում են մնալ վերակենդանացման բաժանմունքում: Նրանք ստացել են տարբեր վնասվածքներ, այդ թվում՝ սալջարդեր, կոտրվածքներ, տուժել են նաև նրանց աչքերը:


Քաղաքացիներից մեկը գանգուղեղային վնասվածքի կասկածանքով տեղափոխվել է «Արմենիա» բժշկական կենտրոն:


Հիշեցնենք, որ ոստիկանության ուժերը դաժանաբար ցրել են էլեկտրաէներգիայի թանկացման դեմ պայքարող քաղաքացիների խաղաղ ցույցը։ Բերման է ենթարկվել 237 քաղաքացի, այդ թվում՝ մի քանի տասնյակ լրագրողներ։ Նախորդ երեկոյից ի վեր Բաղրամյան պողոտայի սկզբնամասում նստացույց իրականացնող քաղաքացիների դեմ առավոտյան ժամը 5․30-ից սկսած ջրցան մեքենաների ուղեկցությամբ հարձակում իրականացվեց, թեեւ ցուցարարները մինչ այդ բազմիցս կրկնեցին, որ ցույցը բացառապես խաղաղ բնույթ է կրում։ Ոստիկանական գործողությունը գլխավորում էին փոխոստիկանապետ Հունան Պողոսյանը, ոստիկանության զորքերի պետ Լյովա Երանոսյանը, Երեւանի ոստիկանապետ Աշոտ Կարապետյանը։
