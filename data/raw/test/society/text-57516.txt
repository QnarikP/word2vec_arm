
«Հաց բերող» Արթուր Սարգսյանի եղբայրը՝ Արսեն Սարգսյանն անհետացել է, տեղեկացնում է Hetq.am-ը: Արթուր Սարգսյանի մայրը՝ տիկին Դոնարան, ահազանգել է, որ փետրվարի 11-ին, երեկոյան,  որդին դուրս է եկել տնից և մինչ օրս չի վերադարձել: Մայրը մտավախություն ունի, որ նրան ևս կարող է ձերբակալած լինեն:


Ըստ տիկին Դոնարայի՝ Արթուրի ձերբակալման օրը բոլորով եկել են Երևան, բայց փետրվարի 11-ին Արսենը գնացել է Արարատի մարզի Բյուրավան գյուղի իրենց տուն, որպեսզի ինչ-որ իրեր բերի: Մոտենալիս հեռվից նկատել է, որ տան դարպասները բաց են, և կարմիր բերետավորներ, համազգեստով և ոչ համազգեստով անձինք իրենց տան շուրջն են պտտվում, մի քանի մեքենա է կանգնած դարպասների մոտ: Արսենը հեռվից հետևել է՝ վախենալով տուն մտնել, և  վերադարձել է Երևան: Այդ ամենի մասին պատմել է տիկին Դոնարային, նրան է հանձնել հեռախոսը և ասել, որ գնում է:


Այդ օրվանից տիկին Դոնարան տղայից լուր չունի: Կասկածում է, որ տղային ևս հետևել են, ձերբակալել են, կամ էլ թաքնվել է՝ վախենալով հետապնդումից:


Հիշեցնենք՝ օրերս կրկին կալանավորվել է «Սասնա ծռեր» խմբավորմանն աջակցելու մեջ մեղադրվող, «Հաց բերող» անվամբ հայտնի Արթուր Սարգսյանը, որը հիվանդության պատճառով կալանքից ազատվել էր դեկտեմբերի վերջին:


Մանրամասները՝ սկզբնաղբյուր կայքում
