
Մարդու իրավունքների եվրոպական դատարանը վարույթ է ընդունել հինգ տարի առաջ Չարենցավանի դպրոցներից մեկում ծեծկռտուքի պատճառով մահացած տասնամյա Դերենիկ Գասպարյանի գործը:


Ինչպես հայտնում է «Ազատություն» ռադիոկայանը, Հայաստանի իրավապահ մարմիններն այդպես էլ որևէ մեկին պատասխանատվության չեն ենթարկել: Դերենիկը մահացել էր անչափահաս համադասարանցիների կողմից ծեծի ենթարկվելուց հետո։ Երեխայի հարազատների շահերի պաշտպան Արայիկ Զալյանը մեղադրում է ուսուցչին, ով բացակայել է դասարանից՝ առանց վերահսկողության թողնելով անչափահասներին:


Եվրոպական դատարանը մի շարք հարցեր է ուղղել Հայաստանի կառավարությանը․ արդյո՞ք տեղի է ունեցել երեխայի կյանքի իրավունքի խախտում, և արդյո՞ք արդյունավետ քննություն է տարվել:


Մինչև Հայաստանի կառավարությունը կպատասխանի Մարդու իրավունքների եվրոպական դատարանի այս հարցադրումներին, փաստաբանը պնդում է՝ երկու կետով էլ գործում խախտումներն առկա են։


«Կյանքի իրավունքի խախտումը միանշանակ առկա է, և արդյունավետ քննությունը միանշանակ տվյալ գործի շրջանակներում բացակայում է, և տվյալ երկու հոդվածների հետ կապված միանշանակ պետք է կայացնի համապատասխան դատական ակտ։ Տվյալ դատական ակտը հնարավորություն կտա նաև վերանայման վարույթ հարուցելու Հայաստանի Հանրապետությունում։ Կհանգեցնի նրան, որ տվյալ անձինք կենթարկվեն համապատասխան պատասխանատվության», - ասել է փաստաբանը։


Երեխայի հարազատները պնդում են՝ պատասխանատվության պետք է ենթարկվեն թե՛ տնօրենը, թե՛ դասղեկը, և թե՛ ուսուցչուհին, ով աշակերտներից մեկի ցուցմունքի համաձայն, ծեծկռտուքի պահին սուրճ խմելիս է եղել ուսուցչանոցում:


Ըստ նախաքննական մարմնի, սակայն, ուսուցիչը չէր կարող կանխատեսել Դերենիկի կյանքին սպառնացող վտանգը դասասենյակից դուրս գալիս, իսկ Դերենիկի հետ վիճաբանած երկու աշակերտի հանդեպ քրեական հետապնդում չի իրականացվել, որովհետև նրանք անչափահաս են եղել:
