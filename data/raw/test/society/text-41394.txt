
Տասնմեկ տարի առաջ այս օրը Բուդապեշտում իր ադրբեջանցի գործընկեր Ռամիլ Սաֆարովի հարվածից սպանվեց հայ սպա Գուրգեն Մարգարյանը:


26-ամյա Մարգարյանը Բուդապեշտում էր գտնվում ՆԱՏՕ-ի «Գործընկերություն հանուն խաղաղության» ուսումնական ծրագրի շրջանակներում: Վաղ առավոտյան նույն հյուրանոցում գտնվող ադրբեջանցի սպա Ռամիլ Սաֆարովը նախօրոք գնած կացնով կացնահարել է Մարգարյանին:


Ռամիլ Սաֆարովը հունգարական դատարանի կողմից ցմահ ազատազրկման դատապարտվեց` առնվազն 30 տարվա ընթացքում առանց ներման իրավունքի:


Ադրբեջանական իշխանությունները, որոնք սպանության առաջին իսկ օրվանից փառաբանում էին Սաֆարովին ու նրա արարքը, հասան նրան, որ 2012-ի օգոստոսի 31-ին Հունգարիայի իշխանությունները Բաքվին արտահանձնեցին Ռամիլ Սաֆարովին: Նույն օրը Ադրբեջանի նախագահ Իլհամ Ալիևը ներում շնորհեց Սաֆարովին և պետական պարգևների արժանացրեց:


Երևանում Գուրգեն Մարգարյանի հիշատակը հավերժացնող հուշարձան տեղադրվեց 2013-ին Աջափնյակում` այն թաղամասում, որտեղ նա ապրում էր: 
