
«Ոտքի, Հայաստան» նախաձեռնությունն այսօր երթով գնաց ՀՀԿ գրասենյակ, որտեղ կուսակցության ղեկավար Սերժ Սարգսյանին փոխանցվեց քաղաքացիների պահանջագիրը:


Դրանում, Բաղրամյան փողոցի ցուցարարների անունից հայտարարվում է, որ Սերժ Սարգսյանը քաջատեղյակ է «ՀԷՑ»-ում առկա խնդիրներից եւ արդեն 2013-ին պետությունը պարտավոր է եղել քրեական գործ հարուցելու՝ «ՀԷՑ»-ի՝ չարամտորեն հարկերից խուսափելու փաստի առիթով, եւ առկա են եղել բոլոր հիմքերը՝ կազմակերպությանը սնանկ ճանաչելու համար:


«Օրենքով սահմանված գործառույթների փոխարեն պետությունը որոշեց սնանկ ընկերության պահպանման բեռը դնել հանրության ուսերին՝ սակագների բարձրացման միջոցով։ Մենք բոլորս տեսանք, որ «ՀԷՑ» ՓԲԸ-ը 2015 թ. ներկայացրեց սակագնի բարձրացման ի սկզբանե կեղծ հայտ, որի ամբողջապես բավարարման դեպքում սպառողներին կպատճառվեին խոշոր վնասներ։ Համաձայն ՀՀ ՔՕ 212-րդ հոդվածի՝ սպառողներին խաբելու փորձը նույնպես հանդիսանում է քրեորեն պատժելի արարք, բայց պետությունը կրկին անգործություն ցուցաբերեց: Այդ ամենի փոխարեն հունիսի 23-ի առավոտյան պետությունը հարուցեց քրեական գործ այն խաղաղ ցուցարարների դեմ, ովքեր պահանջում էին երկրում հաստատել կարգ ու կանոն», - ասվում է հայտարարության մեջ։


Այնուհետեւ նշվում է, որ Սերժ Սարգսյանի՝ Բաղրամյանի ցույցին ի պատասխան արած առաջարկները՝ երկրի անվտանգության հաշվին թանկացումը կասեցնելու եւ «ՀԷՑ»-ում աուդիտ անցկացնելու մասին, կեղծ են եւ անընդունելի:


Բացի դրանից, ըստ նախաձեռնության հայտարարության, Հայաստանի ժողովրդավարացմանը խոչընդոտող գլխավոր պատնեշը Սերժ Սարգսյանն ու նրա ղեկավարած ՀՀԿ-ն են:


 «Մեր երկրում ոչ թե էներգետիկ համակարգն է «ախտահարված հիվանդությամբ», այլ Ձեր կուսակցությունը, որը մի կողմից այսօր իր ձեռքում պահում է ամբողջ գործադիր, օրենսդիր եւ դատական իշխանությունը, մյուս կողմից՝ հովանավորում է հանցագործների անպատժելիությունը եւ օգտագործում պետության ուժը ազնիվ քաղաքացիների դեմ», - ասվում է հայտարարությունում։ Ապա նշվում են այն գործողությունները, որոնք կիրականացնեն ցուցարարները՝ իրենց պահանջը չկատարելու դեպքում, մասնավորապես, բաժանել իրազեկող թռուցիկներ բոլոր քաղաքացիներին, փակել Երեւանի եւ այլ քաղաքների գլխավոր փողոցները եւ կոչ անել բոլորին՝ չվճարել կոմունալ վարձերը:


«Մենք գործողություններով կստեղծենք երկրում այնպիսի իրավիճակ, որ հովանավորները և օժանդակողները չեն փրկի Ձեր գլխավորած ռեժիմը, և ստիպված կլինեք վերադարձնել իշխանությունը ժողովրդին», - եզրափակում են նախաձեռնության անդամները:
