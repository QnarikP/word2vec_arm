
Օդանավակայանի ավտոկայանատեղիում ավտոմեքենա է հրդեհվել. տուժածը պնդում է, որ օդանավակայանի հակահրդեհային համակարգերը չեն աշխատում: Մայիսի լույս 2-ի գիշերը «Զվարթնոց» օդանավակայանի ավտոկայանատեղիում  այրվել է երաժիշտ Գուշոյի ավտոմքենան: Երաժիշտը iLur.am-ին պատմել է դեպքի մասին. նրա խոսքով՝ իր մեքենայով իրեն դիմավորելու եկած հայրը օդանավակայանի ավտոկայանատեղում նկատել է, որ մեքենայի կապոտից ծուխ է դուրս գալիս: Կապոտը բացելուն պես դրա միջից բոց է դուրս եկել:


Փորձել են բացել մոտակայքի ջրի խողովակը, սակայն դրա մեջ  ջուր չի եղել:


«Հայրս մտել է ներս, բղավել, որ մեքենան  այրվում է, սակայն տարածքում  հրշեջ չի եղել, ասել են՝ 911 զանգիր:  10-12 րոպեում  հրշեջները հասել են, սակայն ավտոմեքենան արդեն ամբողջությամբ այրվել էր, և միայն  հանգցրել են արդեն այրված ավտոմեքենան: Բացի դա, օդանավակայանում այս ամբողջ ընթացքում չի երևացել ոչ մի շտապօգնության ավտոմեքենա»,- ասաց երաժիշտը:


Վերջինս նաև նշելց, որ այրվող ավտոմեքենայի կողքին կայանված են եղել նաև այլ  մեքենաներ, որոնց տերերը արագ եկել ու հեռացրել են տարածքից: Եղել են նաեւ այնպիսի մեքենաներ, որոնք, ամենայն հավանականութամբ, այստեղ են եղել մի քանի օր շարունակ՝ հավանաբար տերերը կայանել են այստեղ եւ մեկնել այլ երկրներ:


Երաժիշտ Գուշոն ասաց, որ երբ փորձել են ջուր չլինելու համար բացատրություն պահանջել օդանավակայանից, աշխատակիցներից մեկը մոտեցել է ու ասել, որ «եթե նույնիսկ դրա մեջ ջուր էլ լիներ, դա այնքան ուժեղ նապոռով է փչում, որ դուք չէիք կարող այդ ջուրը պահել հանգցնել»:


«Մենք էլ ասեցինք՝ թող ջուր լիներ, մենք մի կերպ կպահեինք ու կհանգցնեինք մեր ավտոմեքենան»,- ասաց Գուշոն: 


«Զվարթնոց» օդանավակայանի մամուլի քարտուղար Գեւորգ Աբրահամյանը iLur.am-ի հարցմանն ի պատասխան նշեց, որ օդակայանի հակահրդեհային համակարգերը սարքին են, դրանցում ջուր կա, սակայն դրանք նախատեսված են միայն մասնագետների՝ հրշեջների կողմից օգտագործելու համար. քաղաքացիներն ինքնուրույն դրանք չեն կարող գործածել:  
