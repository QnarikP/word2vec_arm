
Օրեր առաջ «Նոյեմբերի 5-ի» գործով դատապարտված Շանթ Հարությունյանը նամակ էր հղել կալանավայրից, որն ուղղված էր պաշտպանության նախարար Սեյրան Օհանյանին, ոստիկանապետ Վլադիմիր Գասպարյանին, Արթուր Սաքունցին և Ստեփան Դանիելյանին:


Նամակում Շանթ Հարությունյանը հայտնում էր, որ բազմիցս նամակներ է հղել Գորիկ Հակոբյանին և Արզուման Հարությունյանին, մեկ անգամ՝ Վլադիմիր Գասպարյանին, և նախազգուշացրել, որ երկրում գործում է արտասահմանյան գործակալական ցանց, որը, Շանթ Հարությունյանի կարծիքով՝ ղեկավարում է գեներալ Արզուման Հարությունյանը: Նշում է, որ այդ կապակցությամբ պատրաստ է տեղեկություններ տրամադրել: Եվ զգուշացնում է, որ եթե ոստիկանապետը և պաշտպանության նախարարը չեն ցանկանում ծանոթանալ իր տեղեկություններին, ուրեմն՝ իրենք ևս ակամայից մասնակից են այդ ցանցին: Հայտարարված հացադուլի պահանջն է՝ այդ տեղեկությունները հաղորդելու նպատակով հանդիպել ՊՆ նախարարին և ոստիկանապետին:


Շանթ Հարությունյանի այս հայտարարությանը այսօր անդրադարձել է Ազգային անվտանգության ծառայության տնօրեն Գորիկ Հակոբյանը: ԱԱԾ կայքում հրապարակվել է վերջինիս «պաշտոնական» պատասխանը, որտեղ Գորիկ Հակոբյանը Շանթ Հարությունյանին անվանում է «հոգեկան հավասարակշռությունից և սթափ մտածողությունից զուրկ դատապարտյալ, ով կորցրել է ինքնատիրապետումը և որպես պաշտպանվելու միջոց՝ ընտրել է բարձրաստիճան սպաներին վիրավորելու «մարտավարությունը»: Գորիկ Հակոբյանը, այնուամենայնիվ, «հույս է հայտնում», որ Շանթ Հարությունյանը «կգիտակցի իր քայլերի սնանկությունը և չի շարունակի անհեթեթ հայտարարություններ տարածել»:


Հայտարարության մեջ նշվում է նաեւ, որ ԱԱԾ-ն հարկ չի համարում արձագանքել Շանթ Հարությունյանի նամակին: Սակայն, որպես բավարար «հիմնավորում»՝ նշվում է, թե «Շանթ Հարությունյանի ցնդաբանություններին պատասխանելը կնշանակի բանավեճի մեջ մտնել նրա հետ, ասել է թե՝ լրջորեն ընդունել և տուրք տալ նրա սադրանքներին»:


Ի պատասխան Գորիկ Հակոբյանին՝ Շանթ Հարությունյանը քիչ առաջ պատասխան հայտարարություն է տարածել, որում, մասնավորապես, նշվում է. «Արդարադատության նախարարը, ՀՀ Ոստիկանապետը ու էլի շատերը լավատեղյակ են, որ իմ դիմումներն ուղղված թե Արզուման Հարությունյանին, թե հենց Գորիկ Հակոբյանին, մնացել են անպատասխան: Այսինքն, Գորիկ Հակոբյանը ոչ միայն անազնիվ ու ստախոս է, այլև ամոթի զգացումից զուրկ, քանի որ ինքը լավ գիտի, որ վերը նշյալ պաշտոնյաները տեղյակ են, որ ինքն անազնիվ հայտարարություն է անում, եւ դա անում է առանց ամաչելու: Այսինքն, շատ պետական պաշտոնյաներ իմացան, որ ՀՀ ԱԱԾ-ը ղեկավարում է ստախոս, անազնիվ ու ամոթի զգացումից զուրկ մեկը: Սրանից ավելի ոչ ոք և ոչինչ չի կարող վարկաբեկել Հայաստանն ու Ազգային անվտանգության ծառայությունը:


Ես գիտակցում եմ սուտ մատնության մեղադրանքը ու պնդում եմ, որ Գորիկ Հակոբյանն ու Արզուման Հարությունյանը հայրենիքի դավաճան են, Ադրբեջանի գործակալներ: Հարգելի ընթերցող, պնդում եմ, որ նրանք չունեն այնքան քաջություն, որ իմ նկատմամբ հարուցեն մեղադրանք, քանի որ դատարանում նրանց դավաճան լինելը կհանրայնացվի»,- գրում է Շանթ Հարությունյանը՝ հավելելով. «Եթե նրանք չվախենային բացահայտվելուց, վաղուց էին ինձ այդ հոդվածով դատել: Չէ՞ որ նրանք ոչ հումանիստ ու գթասիրտ են, ոչ էլ իմ հորեղբոր որդիները: Նրանք նույնիսկ իմ ու ընկերներիս մեղադրանքը փոխեցին, որպեսզի իմ 14 տարեկան որդուն ենթարկեն հաշվեհարդարի: Այնպես որ, Գորիկ Հակոբյան, հայ հասարակությունը սա լավ հիշում է: Իսկ դուք այնքան վախկոտ եք, որ չեք համարձակվի իմ դեմ սուտ մատնության մեղադրանք ներկայացնել, ինչին ես անհամբեր կսպասեմ»:
