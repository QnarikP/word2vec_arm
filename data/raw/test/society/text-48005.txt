
Երևանի Կենտրոն Նորք Մարաշ վարչական շրջանների ընդհանուր իրավասության դատարանի դատավոր Գագիկ Պողոսյանը ձեռք է բերել Toyota Land Cruiser մակնիշի 34 TA 637 համարանիշի ավտոմեքենա: Այս ամսին հաղորդում է shamshyan.com-ը` մանրամասնելով, որ մեքենան ձեռք է բերվել այն բանից հետո երբ Երևան-Իջևան ավտճանապարհին դերասանուհի Անի Երանյանը բախվել էր դատավոր Գ. Պողոսյանի Mercedes ML մակնիշի ավտոմեքենային:


Ուշագրավ է սակայն, որ համաձայն բարձրաստիճան պաշտոնատար անձանց էթիկայի հանձնաժողով ներկայացրած հայտարարագրի դատավոր Պողոսյանը ընդհանրապես չի հայտարարագրել շարժական գույք: Դատավորի կինը` Մարինե Կարապետյանը նույնպես 2014 թվականի վերջում ավտոմեքենա չի հայտարարագրել, իսկ տարվա ընթացքում օտարել է իր FORD LASER GLI մեքենան` 400.000 դրամով: Ստացվում է, որ դատավորը այդ օրը եղել է ուրիշի ավտոմեքեանայի ղեկին:


Իսկ համաձայն Toyota.am կայքի, Գագիկ Պողոսյանի ձեռք բերած Տոյոտա Land Cruiser Prado ավտոմեքենայի արժեքը` բազային համալրմամբ 21,931,600 դրամ է: Դատավորը, սակայն, 2014 թվականի վերջի դրությամբ հայտարարագրել է ընդամենը $9 000 և 12 մլն դրամ, ինչը բավարար չէ ավտոմեքենան ձեռք բերելու համար: Հավանաբար, նոր ավտոմեքենայի ձեռքբերմանը մասնակցել է նաև Պողոսյանի կինը, որը հայտարարագրել է 6.5 մլն դրամ և $2000: Բայց այս դեպքում, նոր ավտոմեքենայի ձեռքբերման համար ամուսինները ծախսել են համարյա ողջ խնայողությունները և մնացել աշխատավարձի հույսին: Պողոսյանի աշխատավարձը, ի դեպ, ամսական 676 հազար դրամ է:


Դատավորը և իր կինը չեն հայտարարագրել ոչ մի անշարժ գույք, ստացվում է, որ նրանք վարձով են ապրում: Եթե հաշվի առնենք, որ իրենց հետ են բնակվում նաև երեք չափահաս զավակները, որոնք ոչ մի եկամուտ չունեն, ստացվում է, որ դատավոր Գագիկ Պողոսյանին ծանր օրեր են սպասվում:


Նշենք նաև, թե ով է դատավոր Պողոսյանը: Նա 2009 թվականին է Երևանի Շենգավիթ համայնքի դատարանից տեղափոխվել Կենտրոն և Նորք-Մարաշ վարչական շրջանների ընդհանուր իրավասության դատարան: Արդեն այն ժամանակ նա քաղաքական պատվերներ կատարող դատավորի համբավ ուներ, ինչպես բոլոր այն դատավորները, ովքեր վճիռներ էին կայացրել Մարտի 1-ի գործերով և ավելացրել էին Հայաստանում քաղբանտարկյալների թիվը: Վերջին տարիների ընթացքում Պողոսյանն իր գործողություններով էլ ավելի է ամրապնդել այն կարծիքը, որ մշտապես իշխանությունների թելադրանքով է քաղաքական դատավճիռներ կայացնում:


2011 թվականի օգոստոսի 9-ին Կարապի լճի մոտ տեղի ունեցած միջադեպով սկսված ՀԱԿ ակտիվիստների աղմկահարույց գործը 1 տարի անց ավարտվել է դատավոր Գագիկ Պողոսյանի վճռով, համաձայն որի Տիգրան Առաքելյանը դատապարտվել է 6, Արտակ Կարապետյանը՝ 3,5, Սարգիս Գևորգյանն ու Դավիթ Քիրամիջյանը՝ 2-ական տարվա ազատազրկման: Ուշագրավ է, որ վերջինիս համար մեղադրող դատախազ Հակոբ Մարտիրոսյանը 2 տարի պայմանական ազատազրկում է պահանջել, սակայն Գագիկ Պողոսյան ավելի խիստ պատիժ է սահմանել՝ անտեսելով  դատախազի պայմանական ազատազրկման պահանջը և երկու տարի տալով երիտասարդ ընդդիմադիր գործչին։
